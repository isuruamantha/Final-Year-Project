බැඩ්මින්ටන් සංගමය විසුරුවා හැරේ : පරිපාලනය නිසි බලධරයෙකු යටතට
ශ්‍රී ලංකා බැඩ්මින්ටන් සංගමය අක්‍රිය වූ සංගමයක් ලෙස සලකා එහි පරිපාලනය නිසි බලධාරියෙකු යටතට පත් කරන බව ක්‍රීඩා අමාත්‍ය දයාසිරි ජයසේකර මහතා පවසයි.ඔහු මේ බව ප්‍රකාශ කළේ, කොළඹදී අද පැවැති මාධ්‍ය හමුවකට එක් වෙමිනි.ඉදිරියේදී පැවැත්වීමට නියමිත ජනාධිපති ක්‍රීඩා සම්මාන උළෙල පිළිබඳ දැනුවත් කිරීම සඳහා මෙම මාධ්‍ය හමුව ක්‍රීඩා අමාත්‍යාංශයේදී අද පැවැත්විණ.පසුගිය දා පැවැති ශ්‍රී ලංකා බැඩ්මින්ටන් සංගමයේ නිලවරණය ආශ්‍රිතව උද්ගත වී ඇති තත්ත්වය පිළිබඳව මෙහිදී මාධ්‍යවේදීහු ක්‍රීඩා අමාත්‍යවරයාගෙන් විමසා සිටියහ.අමාත්‍යවරයාගේ එම තීරණයත් සමග පසුගිය දා පැවැති නිලවරණය බල රහිත වනු ඇති.එම සංගමයේ සභාපති ලෙස සුරාජ් දන්දෙණිය මහතා කටයුතු කළ අතර ලේකම් ලෙස කටයුතු කරනු ලැබුවේ, විශ්‍රාමික වින්ග් කමාන්ඩර් අමල් ඩයස් මහතා යි.රුවන් ගාල්ලගේ මහතා භාණ්ඩාගාරික ධූරය දැරීය.ශ්‍රී ලංකාව ද සත්කාරකත්වය දැරූ 2011 ලෝක කුසලාන ක්‍රිකට් තරගාවලියේදී මෙරට කාර්යාලයේ අධ්‍යක්ෂ ලෙස කටයුතු කළ සුරාජ් දන්දෙණිය මහතාට එරෙහිව විවිධ චෝදනා එල්ල විය.ව්‍යාජ ප්‍රවේශ පත්‍ර නිකුත් කිරීමට අදාළ වංචා හා චෝදනා ද ඊට අයත් විය.පසුව මහින්දානන්ද අලුත්ගමගේ මහතා ක්‍රීඩා අමාත්‍යවරයා ලෙස කටයුතු කළ කාලයේ ඔහුගේ විශේෂ අනුමැතියෙන් බැඩ්මින්ටන් පරිපාලනයට එක් වූ දන්දෙණිය මහතා වසර 4ක කාලයක සිට ශ්‍රී ලංකා බැඩ්මින්ටන් සංගමයේ සභාපති තනතුරේ කටයුතු කළේ ය. 