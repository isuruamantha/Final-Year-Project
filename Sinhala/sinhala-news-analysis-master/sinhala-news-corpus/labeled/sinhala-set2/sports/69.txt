වාසනාවෙන් ඉනිම ඇරඹූ කුසල්, අසේල සමගින් ශ්‍රී ලංකා ඉනිමට පණ දෙයි.
ශ්‍රී ලංකා – බංග්ලාදේශ පළමු ටෙස්ට් ක්‍රිකට් තරගය අද ගාල්ල ජාත්‍යන්තර ක්‍රිකට් ක්‍රීඩාංගණයේදී ආරම්භ වූයේ කාසියේ වාසිය ශ්‍රී ලංකා කණ්ඩායමට ද ලබා දෙමිනි.නායක රංගන හේරත්, පළමුවෙන් පන්දුවට පහරදීමට අද තීරණය කළද ශ්‍රී ලංකා කණ්ඩායමට සාර්ථක ආරම්භයක් ලබා ගැනීමේ අවස්ථාව හිමිවූයේ නැත. දිමුත් කරුණාරත්න සමගින් ඉනිම ආරම්භ කල උපුල් තරංග පළමු කඩුල්ල ලෙස ලකුණු 4 ක් ලබා සිටියදී දැවී යනවිට ශ්‍රී ලංකා කණ්ඩායම රැස්කරගෙන සිටියේ ලකුණු 15 ක් පමණි.ඉන් අනතුරුව පිටියට පිවිසි කුසල් මෙන්ඩිස් තමන් මුහුණදුන් පළමු පන්දුවේ දීම කඩුලු රකින්නා වෙත උඩපන්දුවක් ලබා දුන්න ද, එම පන්දුව නිපන්දුවක් වීම හේතුවෙන් ඔහුට පිටියේ රැඳී සිටීමේ අවස්ථාව හිමිවිය.අවස්ථාවෙන් උපරිම ප්‍රයෝජන ගත් කුසල් අද විශිෂ්ඨ ඉනිමක් ක්‍රීඩා කිරීමට සමත්විය.15 වැනි ටෙස්ට් තරගය ක්‍රීඩා කරන කුසල් මෙන්ඩිස්, අද ටෙස්ට් දිවියේ දෙවැනි ශතකය වාර්තා කරමින්, නොදැවී ලකුණු 166 ක් රැස්කිරීමට සමත්විය.ඔහු අසේල ගුණරත්න හා එක්ව සිව්වැනි කඩුල්ලට ගොඩ නැගූ සබඳතාවය ලකුණු 196 කි, එහිදී ටෙස්ට් ලකුණු 1000 සීමාව පසු කිරීමට ද කුසල් මෙන්ඩිස් සමත්විය.තුන්වැනි ටෙස්ට් තරගයට ක්‍රීඩා කරන අසේල ගුණරත්න, කුසල් මෙන්ඩිස්ට අනගි සහායක් ලබා දෙමින් ලකුණු 85 ක් රැස්කළේය.අද දිනය නිමා වීමට පන්දුවාර 5 ක් ඉතිරිව තිබියදී, අසේල ගුණරත්නට ටෙස්ට් ශතකය පෙනි පෙනී තිබියදී දැවී යෑමට සිදුවූයේ, අපරක්ෂාකාරී පහරක් හේතුවෙනි.එංගලන්ත ලයන්ස් කණ්ඩායමට එරෙහිව ද්විත්ව ශතකයක් වාර්තා කළ දිමුත් කරුණාරත්නට  හා බංග්ලාදේශයට එරෙහිව පැවැති පුහුණු තරගයේදි ලකුණු 190 ක් රැස්කල දිනේශ් චන්දිමාල්ට අද සාර්ථක වීමට හැකියාවක් නොලැබීම කාගේත් අවධානය යොමුවිය.පන්දු 76 ක දී ලකුණු 30 ක් ලබා සිටිය දී දිමුත් කරුණාරත්න දැවී ගිය අතර, දිනේශ් චන්දිමාල් ලකුණු 5 කට දැවී ගියේ පන්දු 54 ක් වැය කරමින් වීම විශේෂත්වයක් විය.දිනය අවසන් වන විට ශ්‍රී ලංකා කණ්ඩායම පළමු ඉනිම වෙනුවෙන් කඩුලු 4 ක් දැවී ලකුණු 321 ක් රැස්කරගැනීමට සමත්ව සිටියේය.  