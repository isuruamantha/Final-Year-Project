වාසනාවන්ත කුසල් අවසනාවන්ත ලෙස 200 පෙනි පෙනී දැවී යයි, ශ්‍රී ලංකාව 494
සංචාරක බංග්ලාදේශ කණ්ඩායමට එරෙහිව ගාල්ල ජාත්‍යන්තර ක්‍රිකට් ක්‍රීඩාංගණයේදි  පැවැත්වෙන පළමු ටෙස්ට් ක්‍රිකට් තරගයේ දෙවැනි දිනය වන අද ශ්‍රී ලංකා පළමු ඉනිම ලකුණු 494 කට සීමාවිය.අද දිනයේ වැඩි අවධානය යොමු වූයේ, කුසල් මෙන්ඩිස්ගේ පිති ප්‍රහාරය වෙතයි. ඒ දෙවැනි ලාබාල ක්‍රීඩකයා ලෙස ද්විත්ව ශතකයක් වාර්තා කිරීමේ අවස්ථාව කුසල් මෙන්ඩිස්ට අද හිමිව තිබීම හේතුවෙනි. ඊයේ දිනය අවසන නොදැවී ලකුණු 166 ක් ලබා සිටි කුසල් මෙන්ඩිස්, නොදැවී ලකුණු 14 ක් ලබා සිටි නිරෝෂන් දික්වැල්ල සමගින් ඉනිම ක්‍රියාත්මක කිරීමට පිටියට පිවිසියේය.දික්වැල්ල සුපුරුදු පිතිකරණය ක්‍රියාත්මක කරමින් වේගවත්ව ලකුණු රැස්කරද්දී කුසල් මෙන්ඩිස් සංයමයකින් පන්දුවට පහරදීමට උත්සාහ කරනු දැකගත හැකි විය.ඊයේ වාසනාව උදාකරගනිමින් ඉනිම ආරම්භ කළ කුසල් මෙන්ඩිස්, අද ලකුණු 175 ක් ලබා සිටියදී, ෆයින් ලෙග් කලාපයේ පන්දු රකිමින් සිටි මුස්තිෆිසුර් රහ්මාන් අතට උඩපන්දුවක් ලබා දුන්නද, ඔහු පන්දුව රැකගනිමින් හතරේ සීමාව පසුකිරීම හේතුවෙන්  දිගටම පිටියේ රැඳී සිටීමට අවස්ථාව උදා කරගත්තේය.ඉන් අනතුරුව වැඩි පීඩනයකින් යුතුව කුසල් පන්දුවට පහර දෙනු දැකගත හැකි වුව ද, නිරෝෂන් දික්වැල්ල රිසි ලෙස පිටිය සිසාරා පහර එල්ල කරමින් ටෙස්ට් දිවියේ දෙවැනි අර්ධ ශතකය රැස්කිරීමට සමත්විය.කුසල් මෙන්ඩිස් ලකුණු 194 ක් රැස්කරගෙන සිටියදී, නැවතත් ලෝන්ග් ඔන් කලාපයට උඩින් හයේ පහරක් එල්ල කිරිමට උත්සාහ කලද එම උත්සාහය සාර්ථක කරගැනිමට එහි පන්දු රකිමින් සිටි තමීම් ඉක්බාල් ඉඩ ලබා දුන්නේ නැත.ඒ අනුව, දෙවැනි ටෙස්ට් ශතකය ද්විත්ව ශතකයක් කරගැනීමේ අවස්ථාව කුසල් මෙන්ඩිස්ට අද දිනයේ දී ද අහිමිවිය.ඔහුගේ විශිෂ්ඨ ඉනිමට සහාය වෙමින් ප්‍රවේගකාරී පිතිහරඹයක නිරතවූ නිරෝෂන් දික්වැල්ල ද ලකුණු 75 කට දැවී ගියේය.ඩිල්රුවන් පෙරේරා ද අනගි ඉනිමක් ක්‍රීඩා කරමින් ලකුණු 51 ක් රැස්කලේ, ටෙස්ට් දිවියේ තුන්වැනි අර්ධ ශතකය ලෙසය.  