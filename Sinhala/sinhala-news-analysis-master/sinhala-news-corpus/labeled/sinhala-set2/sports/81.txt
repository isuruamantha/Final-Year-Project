මලින්ද, සධීර හා දිමුත් එක්ව  එංගලන්ත ලයන්ස් දෙවැනි තරගයේ දී පරාජය කරයි
සංචාරක එංගලන්ත ලයන්ස් කණ්ඩායමට එරෙහිව පැවැත්වෙන සිව්දින ක්‍රිකට් තරගාවලියේ දඹුල්ල රංගිරි දඹුලු ක්‍රීඩාංගණයේදී පැවැති දෙවැනි තරගය, අද  ශ්‍රී ලංකා ඒ කණ්ඩායමට ජය හිමිකර දෙමින් අවසන් විය‍.තරගයේ අවසන් දිනය වූ අද, එංගලන්ත ලයන්ස් කණ්ඩායමේ දෙවැනි ඉනිම ලකුණු 284 කට සීමා කිරීමට මලින්ද පුශ්පකුමාර ඇතුළු ශ්‍රී ලංකා “ඒ” පන්දුයවන්නන් සමත් විය.ලියාම් ලිවිංස්ටෝන් නොදැවී ලකුණු 140 ක් රැස්කළ අතර, බෙන් ෆෝක්ස් ලකුණු 54 ක් එහිදී රැස් කළේය. අනෙක් එකදු පිතිකරුවෙකුට හෝ ලකුණු 20 සීමාව පසුකිරීමට අවස්ථාවක් ශ්‍රී ලංකා පන්දුයවන්නන් ලබා නොදීම කැපී පෙනුණි.මලින්ද පුශ්පකුමාරමෙම ඉනිමේදී, වමතින් දඟ පන්දුයවන ක්‍රීඩක මලින්ද පුශ්පකුමාර ලකුණු 78 කදී  කඩුලු 5 ක් දවා ගත් අතර,ජෙෆ්‍රි වැන්ඩර්සේ ලකුණු 102 ට කඩුලු 3 ක් හා ධනංජය ද සිල්වා ලකුණු 47 කට කඩුලු 2 ක් දවා ගැනීමට සමත්විය.තරගයේ පළමුවෙන් පන්දුවට පහරදුන් එංගලන්ත ලයන්ස් කණ්ඩායම සියලුදෙනා දැවී ලකුණු 353 ක් රැස්කළ ද එහිදී ද මලින්ද පුශ්පකුමාර ලකුණු 127 ක් ලබා දෙමින්, කඩුලු 8 ක් දවා ගැනීම කැපී පෙණින.සධීර සමරවික්‍රම (185) තරගය අතර තුර. (ඡායාරූප – ශ්‍රී ලංකා ක්‍රිකට්)ශ්‍රී ලංකා පළමු ඉනිම වෙනුවෙන් දිමුත් කරුණාරත්න ලකුණු 212 ක් හා සධීර සමරවික්‍රම ලකුණු 185 ක් රැස්කිරීමට සමත්විය.පළමු වරට ශ්‍රී ලංකා ඒ කණ්ඩායම නියෝජනය කිරීමේ වරම් ලැබූ, මරදාන ශාන්ත ජෝසප් විද්‍යාලයේ ආදි සිසුවෙකුවන සධීර මෙවර අන්තර් සමාජ ප්‍රමුඛ පෙළ ලීග් තරගාවලියේ වැඩිම ලකුණු ලාභියාද වේ.ඔහු එහිදී තරග 10 ක දී ලකුණු 1016 ක් රැසකළේ, ශතක තුනක් හා අර්ධ ශතක 6 ක් සමගිනි.සධීර, දිමුත් කරුණාරත්න හා එක්ව සිව්වැනි කඩුල්ලට ලකුණු 315 ක සබඳතාවක් එක්කිරීමට ද සමත්විය.අද එංගලන්ත ලයන්ස් කණ්ඩායම ශ්‍රී ලංකා ඒ කණ්ඩායමට ජයග්‍රහණය සඳහා ලකුණු 90 ක ඉලක්කයක්, පන්දුවාර 22 ක දී, ලබා දුන් අතර එය ඔවුන් කඩුලු 7 ක් පමණක් දැවී පසු කිරීමට සමත් විය.මලින්ද පුශ්පකුමාර මෙම තරගයේදී කඩුලු 13 ක් දවා ගත් අතර, දෙපිළ අතර පැවති පළමු තරගයේදී ද කඩුලු 8 ක් දවා ගැනීමට සමත් විය.දෙපිළ අතර පැවති පළමු තරගයෙන් ජය වාර්තා කළේ එංගලන්ත ලයන්ස් කණ්ඩායමයි. 