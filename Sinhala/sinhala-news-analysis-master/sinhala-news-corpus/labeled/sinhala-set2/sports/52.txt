දිමුත් හා ඩිල්රුවන් ශ්‍රී ලංකාව ගොඩගනී, සිව්වැනි දිනය අවසන බංග්ලාදේශය ජයග්‍රාහී තැනක
ශ්‍රී ලංකාව හා බංග්ලාදේශය අතර පැවැත්වෙන දෙවැනි ක්‍රිකට් තරගයේ සිව්වැනි දිනය අවසන් වනවිට වැඩි ගෞරව හිමිකරගැනිමට සංචාරක කණ්ඩායමට හැකිවිය.කිසිවෙකු නොදැවී ලකුණු 54 ක් ලබා ගෙන සිටියදී අද පිටියට පිවිසි ශ්‍රී ලංකා කණ්ඩායම දිවා විරාමය වන විට එක් කඩුල්ලක් පමණක් දැවී ලකුණු 137 ක් ලබා සිටීමට සමත්විය.නමුත් දිවා විරාමයේ සිට තේ විරාමය දක්වා කාලයේදී ලකුණු 68 කට කඩුලු 5 ක් බිඳ වැටිම හේතුවෙන් ශ්‍රී ලංකා කණ්ඩායම අසීරු තත්වයකට පත්වෙනු දැකිය හැකි විය.දෙවැනි ඉනිමේ බර කරට ගත් දිමුත් කරුණාරත්න පන්දු 244 ක් වැය කරමින්, ලකුණු 126 ක් රැස්කිරිමට සමත්වූයේ 5 වැනි ටෙස්ට් ශතකය වාර්තා කරමිනි.“ශතකය වාර්තා වූ බව දැන්ගත්තේ පසුවයි. මට ඒ ගැන අවධානය යොමුව තිබුණේ නැහැ. මට අවශ්‍ය වූයේ අද දවස පුරා පන්දුවට පහරදීමට පමණයි. ලකුණු 126 ක් ලබා ගත්තත්, දැවී ගිය අවස්ථාවේදී දුකක් සිතුනා. මට කඩුල්ලේ රැඳී සිටියානම් අපේ කණ්ඩායම තව ඉස්සරහට ගෙන යාමට තිබුණා. ” දිමුත් කරුණාරත්න තරගයෙන් පසුව පැවසුවේය.අද දිනය අවසන් වනවිට කඩුල්ලේ රැඳී සිටි ඩිල්රුවන් පෙරේරා පන්දු 126 ක් වැයකරමින්, ලකුණු 26 ක් ලබා සිටීම කාගේත් අවධානයට යොමුවිය.ඔහු තම කඩුල්ල ආරක්ෂා කරමින්, ශ්‍රී ලංකා කණ්ඩායම ගෞරවණීය ස්ථානයකට ගෙන ඒමට සටන් කරමින් සිටීයි.අංක දහය පිතිකරු ලෙස පිටියට පිවිසි සුරංග ලක්මාල්ද පන්දු 17කට මුහුණ දෙමින් ලකූණු 16 ක් ලබා ගෙන නොදැවී රැඳී සිටියි.දිනය අවසන් වන විට ශ්‍රී ලංකා කණ්ඩායම  කඩුලු දෙකක් අතැතිව ඉදිරියෙන් පසුවන්නේ ලකුණු 139 කිනි.ශ්‍රී ලංකා දෙවැනි ඉනිමේ ලකුණු සංඛ්‍යාව කඩුලු 8 ට ලකුණු 268 ක්. 