රංගන හේරත්ගේ සහායෙන් ඔස්ට්‍රේලියාව ඉන්දියාව දණ ගස්වයි.
ඉන්දු – ඔස්ට්‍රේලියා පළමු ටෙස්ට් ක්‍රිකට් තරගයේ දෙවැනි දිනය වූ අද, ඉන්දියානු පළමු ඉනිම ලකුණු 105 කට සීමා කිරීමට ඔස්ට්‍රේලියාව සමත්විය.එහිදී වමතින් දඟ පන්දුයවන ක්‍රීඩක ස්ටීව් ඕ කීෆ් ලකුණු 35ට කඩුලු 6 ක් දවා ගත්තේ, ටෙස්ට් දිවියේ ඉනිමක ඔහු වාර්තා කල හොඳම පන්දුයැවීම ලෙසය.ඉන්දියාවේ ක්‍රීඩා කිරීමට පෙර ස්ටීව් ඕ කීෆ් හා නදන් ලියෝන්, ශ්‍රී ලංකා දඟ පන්දුයවන ක්‍රීඩක රංගන   හේරත්ගේ උපදෙස් මත ඩුබායි හීදී පුහුණුවීම් සිදුකළ බවවාර්තාවේ. මෙලෙස විශේෂ පන්දුයැවීමක්, ඉන්දියාවේ තණතිලිවල සිදුකිරීම සඳහා රංගන හේරත්ගෙන් ලද විශේෂඥ්ඥ දැනුම, ඉවහල්වු  බවද විදෙස් වාර්තා සඳහන් කරයි.රංගන හේරත්ට අමතරව එංගලන්තයේ මොන්ටි පනේසාර් හා නවසීලන්තයේ ඩැනියෙල් විටෝරීගේ උපදෙස් ද ඔස්ට්‍රේලියාව දඟ පන්දුයවන්නන්ට ලැබී තිබේ.එසේම පූනේ හී දී පැවැත්වෙන මෙම තරගය සඳහා ලබා දී ඇති තණතිල්ලේ ස්වභාවය සම්බන්ධයෙන් ද විචාරකයන් අප්‍රසාදය පළ කරයි.අද දිනය ආරම්භ වන විට ඔස්ට්‍රේලියාව සිය පළමු ඉනිම වෙනුවෙන්, කඩුලු 9 ක් දැවී ලකුණු 256 ක් රැස්කරගෙන සිටි අතර, ඔවුන්ට සියලු දෙනා දැවී පළමු ඉනිම වෙනුවෙන් රැස්කළ හැකි වුණේ ලකුණු 260 ක් පමණි.මිචෙල් ස්ටාක් එහිදී ලකුණු 61 ක් ලබා ගැනීමට සමත්විය.ඉන්දීය පළමු ඉනිමේ කඩුලු 3 ක් දැවී ලකුණු 94 ක් ලබා සිටියද, ඔවුන්ගේ ඉතිරි කඩුලු 7 ලකුණු 11 ක් තුළ දැවී ගියේ පළමු ඉනිම ලකුණු 105 කට සීමා කරමිනි.එය සැලකෙන්නේ ඉන්දීය කණ්ඩායමක අවසන් කඩුලු 7 දැවී ගිය අඩුම ලකුණු සංඛ්‍යෘව ලෙසවේ.ලෝකේෂ් රාහුල් ලකුණු 64 ක් රැස්කළ ද, අනෙක් කිසිදු පිතිකරුවෙකුට ලකුණු 20 සීමාව පසු කිරීමට හැකි වුණේ නැහැ. විරාත් කෝලි හා රිද්දිමාන් සාහ් ලකුණු නොලබා දැවී යද්දී  පිතිකරුවන් පස් දෙනෙකු දැවී ගියේ ලකුණු 10 සීමාව පසු කිරීමට පෙරයි.ස්ටීව් ඕ කීෆ් ලකුණු 35 කට කඩුලු 6 ක් දවා ගත් අතර, මිචෙල් ස්ටාක් ලකුණු 38 ක් තුළ කඩුලු 2 ක් දවා ගැනීමට සමත්විය.පිළිතුරු ඔස්ට්‍රේලියානු දෙවැනි ඉනිමද සාර්ථක කරගැනීමට  ඉදිරිපෙළ පිතිකරුවන්ට  නොහැකි විය.ඔවුන්ගේ පළමු කඩුලු දෙක ලකුණු 23 ක දී දැවී ගිය අතර, දිනය අවසන් වන විට ඔස්ට්‍රේලියාව දෙවැනි ඉනිමට කඩුලු 4ක් දැවී ලකුණු 143 ක් ලබා සිටියේය.ඔස්ට්‍රේලියාව මේවනවිට කඩුලු 6 ක් අතැතිව ලකුණු 298 ක් ඉදිරියෙන් පසුවේ.  