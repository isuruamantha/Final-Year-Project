කුකුලේ ගඟ ජලාශයේ වාන් දොරටු වසා දමයි
වර්ෂාවත් සමග ඊයේ පස්වරුවේ විවෘත කෙරුණු කුකුලේ ගඟ ජලාශයේ පැති වාන් දොරටු අද අලුයම වසා දැමූ බව එහි ප්‍රධාන ඉංජිනේරු ශාන්ත පෙරේරා මහතා සඳහන් කළේය.අදත් දිවයිනේ නිරිතදිග ප්‍රදේශවලට තද සුළං සමග වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි.කාර්යයේ නියුතු කාලගුණ විද්‍යාඥ කසුන් පැස්කුවෙල් මහතා සඳහන් කළේ, විශේෂයෙන් කොළඹ, කළුතර, රත්නපුර, ගාල්ල හා මාතර දිස්ත්‍රික්කවලට තරමක තද වැසි අපේක්ෂා කරන බව ය.පවතින වැසි තත්ත්වයත් සමග දිස්ත්‍රික්ක 7 කට නිකුත් කළ නායයාමේ අනතුරු ඇඟවීම අද පස්වරුව දක්වා දීර්ඝ කර ඇති බව ආපදා කළමනාකරණ මධ්‍යස්ථානය පවසයි.එහි සහකාර අධ්‍යක්ෂ ප්‍රදීප් කොඩිප්පිලි මහතා පැවසුවේ ඒ අනුව රත්නපුර, කෑගල්ල, කළුතර, ගාල්ල, මාතර සහ නුවරඑළිය හම්බන්තොට දිස්ත්‍රික්කවලට එම නායයාම් අනතුරු ඇගවීමේ නිවේදනය නිකුත් කළ බව ය. 