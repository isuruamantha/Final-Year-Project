තම අලුත උපන් බිළිඳා කැළෑවකට විසිකළ මවක් පොලීසියට කොටුවෙයි
කාන්තාවක තම අලුත උපන් බිළිඳා නිවස ආසන්නයේ ඇති ලඳු කැළෑවකට විසිකළ පුවතක් මිහින්තලේ, ඉහළ උල්පත්ගම ප්‍රදේශයෙන් වාර්තා විය.අදාළ කාන්තාව දින 3කට පෙර උදරාබාධයක් සම්බන්ධයෙන් අනුරාධපුර ශික්ෂණ රෝහලට ඇතුළත් කර ඇති අතර එහිදී වෛද්‍ය පරික්ෂණවලදී සනාථ වී ඇත්තේ ඇය දරුවෙකු ප්‍රසූත කර ඇති බව ය.ඒ පිළිබඳව රෝහල් වෛද්‍යවරුන් මිහින්තලය පොලීසියට කළ දැනුම් දීමකින් අනතුරුව සිද්ධිය සම්බන්ධයෙන් ඊයේ පරික්ෂණයක් ක්‍රියාත්මක විය.මෙම කාන්තාවගේ නිවස ආසන්නයේ පොලීසිය සිදුකළ සෝදිසියකදී ඇය බිහි කළ දරුවා යැයි සැකකෙරෙන කුඩා බිළිඳු මළ සිරුරක් සොයා ගැනිණි.මෙම බිළිඳු මළ සිරුර අදාළ කාන්තාවගේ නිවසේ සිට මීටර් 30ක පමණ දුරින් ඇති ලඳු කැළෑවක තිබී සොයාගෙන තිබේ.පසුව එම ස්ථානයට පැමිණි අනුරාධපුර වැඩබලන මහේස්ත්‍රාත් නදී කුරේ මහත්මිය සිදුකළ මහේස්ත්‍රාත් පරික්ෂණයෙන් අනතුරුව පශ්චාත් මරණ පරික්ෂණය සඳහා මළ සිරුර අනුරාධපුර ශික්ෂණ රෝහල වෙත රැගෙන ගියේ ය.කාන්තාව මේ වන විටත් අනුරාධපුර ශික්ෂණ රෝහලේ ප්‍රතිකාර ලබමින් සිටියි. 