සරසවි සිසුහු සෞඛ්‍ය අමාත්‍යංශයට කඩා වැදී සිදු කළ හානිය තක්සේරු කිරීම ඇරඹේ
සරසවි සිසුන් බලහත්කාරයෙන් ඇතුළු වී සෞඛ්‍ය අමාත්‍යංශ ගොඩනැගිලි පරිශ්‍රයට සිදු කළ හානිය තක්සේරු කිරීම් ආරම්භ කර තිබේ.අමාත්‍යංශ ලේකම් ජනක සුගතදාස මහතා සඳහන් කළේ, ඒ පිළිබඳව රජයේ තක්සේරුකරු වෙත දැනුම්දී ඇති බව ය.සිසුන් පිරිස අමාත්‍යංශය අසළට පැමිණි පසු ඔවුන්ට සාකච්ඡාවක් ලබාදීමට හැකි බව තමන් අතිරේක ලේකම්වරයකු මාර්ගයෙන් පණිවිඩයක් යවා තිබියදී ඔවුන් එය ප්‍රතික්ෂේප කරමින් බලහත්කාරයෙන් අමාත්‍යංශ පරිශ්‍රයට ඇතුළු වූ බව ඔහු සඳහන් කළේ ය.ලේකම්වරයා පැවසුවේ, සිසුන් විසින් අමාත්‍යංශයේ නවතා තිබූ වාහන රැසකට සහ පිවිසුම් දොරවල් ඇතුළු කාර්යාලීය භාණ්ඩ රැසකට හානි කර ඇති බව ය.මේ පිළිබඳව පොලීසියට ද පැමිණිල්ලක් කර ඇති අතර ඒ ඔස්සේ විමර්ශන ක්‍රියාත්මක බව ද ලේකම්වරයා පැවසූවේ ය.ඔහු සඳහන් කළේ ඒ සඳහා CCTV දර්ශන උපයෝගී කරගන්නා බවයි. කිසියම් සංවිධානාත්මක සැලැස්මක් ඔස්සේ සරසවි සිසුන් අමාත්‍යංශයට ඇතුළු වී මෙම හානිය සිදු කර ඇති බව මූලික විමර්ශනවලදී හෙළිවී ඇති බව ලේකම්වරයා අවධාරණය කළේ ය. 