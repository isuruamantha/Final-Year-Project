කොළඹ අවිධිමත්ව කසළ බැහැර කරන්නන් වීඩියෝගත කිරීමට කණ්ඩායම් 06ක්
අවිධිමත් ලෙස කසළ බැහැර කරන්නන් නීතියේ රැහැනට හසු කර ගැනීම සඳහා විශේෂ කණ්ඩායම් 6ක් කොළඹ නගරයේ යොදවා ඇති බව කොළඹ මහ නගර සභාව පවසයි.නාගරික කොමසාරිස් වී.කේ. අනුර මහතා ප්‍රකාශ කළේ, එම කණ්ඩායම් එවැනි පුද්ගලයින් විඩියෝ ගත කීරීමට පියවර ගෙන ඇති බව ය.ඒ සඳහා යුද හමුදාව, පොලීසිය හා නගර සභා නිලධාරීන් යොදවා ඇති බව ද නාගරික කොමසාරිස්වරයා සඳහන් කළේ ය.මේ අතර, කසළ වෙන් කර භාර ගැනීමත් සමග කොළඹ නගරයේ දෛනිකව එක් රැස් වන කසළ ප්‍රමාණය ටොන් 650ක් දක්වා පහත වැටී ඇති බව ද වී.කේ. අනුර මහතා ප්‍රකාශ කළේ ය.මේ අතර කසළ බැහැර කරලීමේ ස්ථාන 30ක් මෙරට ස්ථාපනය කිරීමට මධ්‍යම පරිසර අධිකාරිය පියවර ගෙන තිබේ.එහි නියෝජ්‍ය අධ්‍යක්ෂ උපාලි ඉන්ද්‍රරත්න මහතා ප්‍රකාශ කළේ, ඒ සඳහා ඉඩම් හඳුනා ගැනීම මේ වන විට ආරම්භ කර ඇති බව ය.ඒ අනුව ඒ ඒ දිස්ත්‍රික්කවල ජනගහනය, භූමි ප්‍රමාණය ඇතුළු කරුණු සලකා බලා අවශ්‍ය කසළ බැහැර කරලීමේ ස්ථාන ඉදිකරන බව ද ඔහු සඳහන් කළේ ය.එම ස්ථාන වෙත දිරාපත් නොවන අපද්‍රව්‍ය පමණක් මුදා හැරෙන බව ද නියෝජ්‍ය අධ්‍යක්ෂවරයා ප්‍රකාශ කළේ ය. 