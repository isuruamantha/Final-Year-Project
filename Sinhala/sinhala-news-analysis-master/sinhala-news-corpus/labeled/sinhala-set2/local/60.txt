ජනපති අයි.ඩී.එච්. රෝහලේ නිරීක්ෂණ චාරිකාවක
ජනාධිපති මෛත්‍රීපාල සිරිසේන මහතා අද අයි.ඩී.එච්. රෝහලේ නිරීක්ෂණ චාරිකාවක නිරත විය.මුල්ලේරියාව අයි.ඩී.එච්. ජාතික බෝවන රෝග විද්‍යායතනයේ නිරීක්ෂණ චාරිකාවක නිරත වෙමින් ජනාධිපතිවරයා රෝහලේ අඩුපාඩු පිළිබඳව සොයා බැලූ අතර ඒවා කඩිනමින් සම්පූර්ණ කිරීමට පියවර ගන්නා බව ප්‍රකාශ කර තිබේ.ජනාධිපති මාධ්‍ය අංශය නිවේදනයක් නිකුත් කරමින් පැවසුවේ, රෝහලේ තදබදය මත වෙනත් රෝහල් වෙත මාරුකර යැවූ රෝගීන්ට අවශ්‍ය සියලු පහසුකම් සහ විශේෂඥ වෛද්‍ය පහසුකම් ද නොඅඩුව ලබා දෙන ලෙසට ජනාධිපතිවරයා වෛද්‍ය බලධාරීන්ට උපදෙස් දුන් බව ය.මේ අතර රෝහලේ ඩෙංගු රෝගීන්ගේ වාට්ටු සංකීර්ණය නිරීක්ෂණය කරමින් ජනාධිපතිවරයා රෝගීන්ගේ සුවදුක් විමසමින් ඔවුන් සමග කතාබහ කළේ ය.අනතුරුව රෝහල් කාර්ය මණ්ඩලය සමග ද හමුවකට එක්වූ ජනාධිපතිවරයා ඹෟෂධ ඇතුළු රෝහලේ ‍අඩුපාඩු පිළිබඳව ද විමසා බලා තිබේ.මෙම අවස්ථාවට සෞඛ්‍ය අමාත්‍ය රාජිත සේනාරත්න මහතා සහ රෝහල් අධ්‍යක්ෂිකා වෛද්‍ය දිමුතු රත්නායක මහත්මිය ද එක්ව සිටියහ. 