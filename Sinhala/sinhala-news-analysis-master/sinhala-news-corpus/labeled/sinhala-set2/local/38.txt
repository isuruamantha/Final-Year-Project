ගැසට් නිවේදනයක් මගින් අඩු කෙරූ අක්ෂි කාචවල වාසිය ශල්‍ය වෛද්‍යවරුන් බෙදා ගන්නා බවට හෙළිදරව්වක්
අතිවිශේෂ ගැසට් නිවේදනයක් මගින් අක්ෂි කාච මිල අඩු කළ ද එහි නියම ලාභය ජනතාවට නොලැබෙන බවට පැමිණිලි ලැබී ඇතැයි සෞඛ්‍ය, පෝෂණ හා දේශීය වෛද්‍ය අමාත්‍ය රාජිත සේනාරත්න මහතා පවසයි.අමාත්‍යවරයා සඳහන් කළේ, ජනතාවට ලබා දුන් ලාභය අක්ෂි කාච අලෙවි සමාගම් සහ ඇතැම් අක්ෂි ශල්‍ය වෛද්‍යවරුන් විසින් බෙදා ගනු ලබන බව ය.අක්ෂි කාච අලෙවි සමාගම් 38 කින් අලෙවි කරන අක්ෂි කාච වර්ගවල මිල අඩු කළ අතර, ඉන් පාරිභෝගිකයාට හිමි වන්නේ රුපියල් 2000ක පමණ ලාභයක් බව අමාත්‍යවරයා පෙන්වා දෙයි.අක්ෂි කාච මිලදී ගැනීමේදී පාරිභෝගිකයාට ඊට වඩා ලාභයක් ලැබිය යුතු බව ත්, මේ පිළිබඳව විමර්ශනයක් ආරම්භ කර ඇති බව ත් සෞඛ්‍ය අමාත්‍ය රාජිත සේනාරත්න මහතා සඳහන් කළේ ය.මේ අතර පෞද්ගලික අංශයෙන් රුධිර පරික්ෂණ සහ ඩෙංගු රුධිර පරික්ෂණ සඳහා අය කරන ගාස්තු අඩු කිරීමේ වාසිය ජනතාවට ලැබීම පිළිබඳ විමර්ශනයක් ආරම්භ කරන බව සෞඛ්‍ය අමාත්‍යංශය පවසයි.පෞද්ගලික රෝහල්වල සහ රසායනාගාරවල රුධිර පරික්ෂණ සහ ඩෙංගු රුධිර පරික්ෂණ සඳහා අය කරන ගාස්තු ඊයේ සිට අඩු කෙරිණි.එහි වාසිය පාරිභෝගික ජනතාවට නිසි අයුරින් ලැබෙනවා ද යන්න සොයා බැලීම සඳහා විමර්ශනයක් කරන ලෙස සෞඛ්‍ය අමාත්‍යවරයා ජාතික ඖෂධ නියාමන අධිකාරියට අද දැනුම් දී තිබේ.ඒ අනුව ජාතික ඖෂධ නියාමන අධිකාරියේ ආහාර සහ ඖෂධ පරික්ෂකවරුන් විමර්ශනයක් සිදු කර අදාළ වාර්තාව සෞඛ්‍ය අමාත්‍යවරයා වෙත ලබා දීමට නියමිත ය.මිල අඩු කිරීමේ වාසිය ජනතාවට ලබා නොදෙන පෞද්ගලික රෝහල් සහ රසායනාගාර සම්බන්ධයෙන් නීතිමය පියවර ගන්නා බව ද සෞඛ්‍ය අමාත්‍යංශය සඳහන් කළේ ය.ඒ අනුව පූර්ණ රුධිර පරික්ෂණ සඳහා අය කරන ගාස්තුව රුපියල් 250ක් ලෙස ද, ඩෙංගු රුධිර පරික්ෂණ සඳහා අය කරන ගාස්තුව උපරිම රුපියල් 1000ක් විය යුතු බව ත් සෞඛ්‍ය අමාත්‍යංශය අවධාරණය කරයි.මීට පෙර ඩෙංගු රුධිර පරික්ෂණ සඳහා පෞද්ගලික රෝහල් අය කර ඇති ගාස්තුව රුපියල් 3000කි.රුධිර පරික්ෂණ වාර්තා පැය භාගයක් තුළ රෝගියාට ලබා දිය යුතු බව ද සෞඛ්‍ය අමාත්‍යංශය සඳහන් කළේ ය. 