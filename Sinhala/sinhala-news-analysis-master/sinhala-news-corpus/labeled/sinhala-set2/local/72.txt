පාලන මිල ඉක්මවා වෙළෙඳපොළේ සහල් මිල ගණන් ඉහළට
පාලන මිල ඉක්මවා වෙළෙඳපොළේ සහල් මිල ගණන් ඉහළ ගොස් ඇති බව පාරිභෝගිකයෝ පවසති.අප වාර්තාකරුවන් සඳහන් කළේ, බොහෝ වෙළෙඳ සල්වල පාලන මිලට සහල් ලබා ගත නොහැකි බව ය.මේ අතර හෙක්ටර් කොබ්බෑකඩුව ගොවි කටයුතු පර්යේෂණ හා පුහුණු කිරීමේ ආයතනය ද පවසන්නේ වෙළෙඳපොළේ සහල් මිල ඉහළ යමින් පවතින බව ය.කෙසේ වෙතත් වී අලෙවි මණ්ඩලය පවසන්නේ, රට තුළ ප්‍රමාණවත් වී තොග පවතින බව ය.පසුගිය දිනවල කළ පරික්ෂාවකදී දිවයින පුරා ගබඩාවල වී මෙට්‍රික් ටොන් ලක්ෂ 10ක් පමණ පවතින බව හෙළි වූ බව එහි සභාපති එම්.බී. දිසානායක මහතා සඳහන් කළේ ය.වී තොග සඟවා තබා ගැනීම හේතුවෙන් දේශීය සහල් මිල ඉහළ ගොස් ඇති බව මරදගහමුල සහල් නිෂ්පාදකයින්ගේ සංගමය පවසයි.මේ අතර සහල් ආනයනය අඛණ්ඩව සිදුකිරීම සඳහා පහසුකම් සලසා ඇති බව කර්මාන්ත හා වාණිජ කටයුතු අමාත්‍යංශය සඳහන් කළේ ය.ඒ අනුව සහල් ආනයනය සඳහා ලබා දුන් බදු සහනය අගෝස්තු මාසය දක්වා දීර්ඝ කර තිබේ.එම බදු සහනය යටතේ තව ත් සහල් මෙට්‍රික් ටොන් ලක්ෂ 3ක් ආනයනයට, ආනයනකරුවන්ට අවස්ථාව උදාවනු ඇති.මේ අතර පාරිභෝගික කටයුතු අධිකාරිය සඳහන් කළේ, පාලන මිල ඉක්මවා සහල් අලෙවි කරන ස්ථාන වැටලීමේ මෙහෙයුම් අඛණ්ඩව ක්‍රියාත්මක බව ය.මීට සමගාමීව වී තොග සඟවා තබා ගෙන සිටින්නන් සම්බන්ධයෙන් ද විමර්ශන ක්‍රියාත්මක බව පාරිභෝගික කටයුතු අධිකාරියේ සභාපති හසිත තිලකරත්න මහතා සඳහන් කළේ ය.පවතින තත්ත්වය පිළිබඳව සාකච්ඡා කිරීම සඳහා ජීවන වියදම් කමිටුවේ විශේෂ රැසවීමක් ලබන අඟහරුවාදා පැවැත්වීමට නියමිත ය.ඒ සඳහා වී මෝල් හිමියන් ද කැඳවා ඇති බව කර්මාන්ත හා වාණිජ කටයුතු අමාත්‍යංශය සඳහන් කළේ ය. 