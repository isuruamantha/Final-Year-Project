ඩෙංගු රෝගීන් සඳහා ප්‍රතිකාර කඩිනම් කිරීමට පශ්චාත් සීමාවාසික වෛද්‍යවරුන් යෙදවීමට සෞඛ්‍ය අමාත්‍යාංශයෙන් තීරණයක්
ඩෙංගු රෝගීන් සඳහා ප්‍රතිකාර කඩිනම් කිරීමට පශ්චාත් සීමාවාසික වෛද්‍යවරුන් යෙදවීමට සෞඛ්‍ය අමාත්‍යාංශය තීරණය කර තිබේ.සෞඛ්‍ය අමාත්‍යාංශය සඳහන් කළේ, එම වෛද්‍යවරුන් ඩෙංගු අවදානම් කලාපවල රෝහල් වෙත අනුයුක්ත කිරීමට සැලසුම් කර ඇති බව ය.නව පත්වීම් ලබා ගන්නා හෙද හෙදියන් ද ඩෙංගු ප්‍රතිකාර සඳහා දිවයිනේ සියළු රෝහල් වෙත අනුයුක්ත කිරීමට තීරණය කර ඇත.ඩෙංගු රෝග ව්‍යාප්තිය පාලනය කිරීම සඳහා ඩෙංගු රෝගීන්ට ප්‍රමුඛතාව ලබා දී ප්‍රතිකාර කිරීමට ද නියමිත අතර රෝගීන් වැඩි වශයෙන් වාර්තා වීම හේතුවෙන් පේරාදෙණිය ශික්ෂණ රෝහලේ සහ සිරිමාවෝ බණ්ඩාරනායක ළමා රෝහල් වෙත අවට රෝහල වලින් වෛද්‍යවරුන් යොමු කිරීමට තීරණය කර තිබේ.නියෝජ්‍ය සෞඛ්‍ය අධ්‍යක්ෂ ජෙනරාල්, වෛද්‍ය අමල් හර්ෂ ද සිල්වා මහතා ප්‍රකාශ කළේ, ඩෙංගු රෝගය හඳුනා ගැනීම සඳහා සිදු කරන රසායනාගාර පරීක්ෂණ ඉහළ නැංවීමට ද පියවර ගත් බව ය.ඩෙංගු රෝගය සඳහා පේරාදෙණිය රෝහලේ සහ සිරිමාවෝ බණ්ඩාරනායක ළමා රෝහලේ ප්‍රතිකාර ලබා සුව අතට හැරෙමින් පවතින රෝගීන් කඩුගන්නාව ප්‍රාදේශීය රෝහල වෙත මාරු කර යැවීමට ද සෞඛ්‍ය අමාත්‍යාංශය තීරණය කර ඇත.රෝගය ව්‍යාප්ත වීම පාලනය කිරීම සඳහා විශේෂ වෛද්‍ය කණ්ඩායමක් එම රෝහල් වෙත යොමු කරන බව ද නියෝජ්‍ය සෞඛ්‍ය අධ්‍යක්ෂ ජනරාල්වරයා ප්‍රකාශ කර සිටියේ ය.  