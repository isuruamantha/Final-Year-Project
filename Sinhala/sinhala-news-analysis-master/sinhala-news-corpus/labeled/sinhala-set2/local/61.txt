විග්නේෂ්වරන්ට පක්ෂව ජනතාව අද ත් වීදි බසියි
උතුරු පළාත් ප්‍රධාන අමාත්‍ය සී.වී. විග්නේෂ්වරන් මහතාට එරෙහිව පළාත් සභා මන්ත්‍රීවරුන් පිරිසක් ඉදිරිපත් කර ඇති විශ්වාසභංග යෝජනාව හේතුවෙන් එම පළාත් සභාවේ අර්බුදයක් හට ගත්තේ ය.කෙසේ වෙතත් උතුරු පළා‍තේ ජනතාව අදත් ප්‍රධාන අමාත්‍යවරයාට සහය පළ කරමින් උද්ඝෝෂණ සංවිධාන කර තිබිණි.උතුරු පළාත් සභාවේ ‍මන්ත්‍රීවරුන් 16 දෙනෙකුගේ අත්සනින් යුත් ලිපියකින් ප්‍රධාන අමාත්‍යවරයාගෙන් ඉල්ලා සිටියේ, වංචා සහ දූෂණවලට චෝදනා ලැබූ අමාත්‍යවරුන්ට එරෙහිව පියවර ගන්නා ලෙස ය.ඒ අනුව චෝදනා විමර්ශනය සඳහා ප්‍රධාන අමාත්‍ය සී.වී. විග්නේෂ්වරන් මහතා පසුගිය වසරේ නොවැම්බර් මස ත්‍රිපුද්ගල කමිටුවක් පත් කළේ ය.මෙම කමිටුවේ විමර්ශන වාර්තාව පසුගිය 14 වන දා උතුරු පළාත් සභාවට ඉදිරිපත් කළ ප්‍රධාන අමාත්‍යවරයා ප්‍රකාශ කළේ, පළාත් කෘෂිකර්ම අමාත්‍ය පී. අයින්ගරනේෂන් මහතා සහ අධ්‍යාපන අමාත්‍ය ටී. කුරුකුලරාසා මහතාට එරෙහි දූෂණ සහ පරිපාලන චෝදනා සනාථ වී ඇති බව ය.ඒ අනුව ඔවුන් දෙදෙනා සිය තනතුරු අත්හැරිය යුතු බවට ප්‍රධාන අමාත්‍යවරයා ඉල්ලා සිටියේ ය.පළාත් සභාවේ අනෙකුත් අමාත්‍යවරුන් වන පී. සත්‍යලිංගම් මහතා සහ ටී.ඩැනීෂ්වරන් මහතාට එරෙහිව පැමිණිලි ඉදිරිපත් කළ පුද්ගලයින් විමර්ශන සඳහා ඉදිරිපත් නොවීම හේතුවෙන් ඔවුන්ට එරෙහි පරික්ෂණ නිසි පරිදි සිදු කිරීමට නොහැකි වූ බව ද සි.වී. විග්නේෂ්වරන් මහතා එදින ප්‍රකාශ කළේ ය.මෙම පරික්ෂණ නිසි පරිදි ඉදිරියට සිදු කිරීමට අවස්ථාව සලසමින් අදාළ අමාත්‍යවරුන් දෙදෙනා නිවාඩු ලබා ගත යුතු බව ද ඔහු එහිදී අවධාරණය කළේ ය.කෙසේ වෙතත් ප්‍රධාන අමාත්‍යවරයාගේ මෙම ස්ථාවරය සභාව හමුවට ඉදිරිපත් කළ අවස්ථාවේ ම පළාත් සභා මන්ත්‍රීවරුන් පිරිසක් සභා ගැබෙන් ඉවත්ව ගියහ.එදින රාත්‍රියේ උතුරු පළාත් ආණ්ඩුකාර රෙජිනොල්ඩ් කුරේ මහතා හමුවූ අදාළ මන්ත්‍රීවරුන් පිරිස උතුරු පළාත් සභා ප්‍රධාන අමාත්‍යවරයාට එරෙහි විශ්වාසභංග යෝජනාවක් ඉදිරිපත් කළේ ය.පළාත් සභාවේ සභාපති සී.වී.කේ. සිවඥානම් මහතාගේ ප්‍රධානත්වයෙන් ආණ්ඩුකාරවරයා හමුවූ පිරිසට විපක්ෂ මන්ත්‍රීවරුන් පිරිසක් ද එක්ව සිටීම විශේෂත්වයකි.ඉලංගෙයි තමිල් අරසු පක්ෂයේ ප්‍රධානත්වයෙන් ඉදිරිපත් කළ මෙම විශ්වාසභංග යෝජනාව පිළිබඳව තොරතුරු නිකුත් වීමෙන් අනතුරුව දෙමළ ජනතා කවුන්සිලය උතුරු පළාතේ හර්තාලයක් දියත් කළේ ය.හර්තාලය පැවති ඊයේ දිනයේ දෙමළ ජනතා කවුන්සිලයේ සමාජිකයින් සහ විශ්වවිද්‍යාල සිසුන් ඇතුළු විශාල පිරිසක් නල්ලූර් ප්‍රදේශයේ සිට ප්‍රධාන අමාත්‍ය නිල නිවස දක්වා පාගමින් පැමිණියහ.මේ අතර පළාත් සභා මන්ත්‍රී එම්.කේ. සිවාජිලිංගම් මහතාගේ ප්‍රධානත්වයෙන් උතුරු පළාත් ආණ්ඩුකාරවරයා හමුවූ තව ත් මන්ත්‍රීවරුන් පිරිසක් විග්නේෂ්වරන් මහතාට සහයෝගය පළ කරමින් යෝජනාවක් භාර දීමට කටයුතු කළහ.මේ අතර ප්‍රධාන අමාත්‍යවරයාට සහය පළ කරමින් අද ත් මුලතිව් දිස්ත්‍රික් ලේකම් කාර්යාලය අසල ජනතාව උද්ඝෝෂණයක නිරත විය.විපක්ෂ නායක ආර්. සම්බන්ධන් මහතා විග්නේෂ්වරන් මහතාට ලිපියක් යොමු කරමින් ඉල්ලා සිටින්නේ, චෝදනා සනාථ නොවූ අමාත්‍යවරුන් දෙදෙනාට එරෙහි ක්‍රියාමාර්ගය සංශෝධනය කරන ලෙසට ය. 