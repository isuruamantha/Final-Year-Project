ඉන්දියන් සාගරයේ තරගකාරී ආර්ථිකය හිමි රට බවට ශ්‍රී ලංකාව පත් කිරීම අරමුණයි – අගමැති කියයි (VIDEO)
ඉන්දියානු සාගරයේ තරගකාරී ආර්ථිකය ලෙස ශ්‍රී ලංකාව සංවර්ධනය කිරීම තම රජයේ අපේක්ෂාව බව අග්‍රාමාත්‍ය රනිල් වික්‍රමසිංහ මහතා පවසයි.2016 ශ්‍රී ලංකා සමුළුවට එක්වෙමින් අග්‍රාමාත්‍යවරයා මේ බව ප්‍රකාශ කළේ ය.2016 වසරේ සිට ධරණීය සංවර්ධනයක් උදෙසා ශ්‍රී ලංකාව මෙහෙයවීම අරමුණු කර ගත්  2016 ශ්‍රී ලංකා ආර්ථික සමුළුව අද කොළඹදී ආරම්භ විය.මෙහි ආරම්භක සැසිය පැවැත්වුණේ, ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙනි.සමාරම්භක උත්සවයට දෙස් විදෙස් ආයෝජකයින්, ආර්ථික විද්‍යාඥයින් හා ප්‍රතිපත්ති සම්පාදකයින් රැසක් එක්ව සිටියහ.ශ්‍රී ලංකාවේ  දිගු කාලීන ආර්ථික සංවර්ධනය සඳහා පවතින අභියෝග පිළිබඳව හාවඩ් විශ්වවිද්‍යාලයේ ජාත්‍යන්තර සංවර්ධන‍ කෙන්ද්‍රය කළ අධ්‍යනයකින් හඳුනා ගත් තොරතුරු එහි අධ්‍යක්ෂ රිකාඩෝ හවුස්මන් මහතා එහිදී අනාවරණය කළේ ය.ජාතික නිෂ්පාදනයට සාපේක්ෂව අපනයන හා රාජ්‍ය ආදායම් අඩු වීම, ආර්ථික ප්‍රතිසංස්කරණවල ඇති පසුගාමීත්වය,  සංවර්ධනය හා නාගරීකරණය අතර ඇති විෂමතා මෙන් ම කාලාපීය සංවර්ධනයට සමගාමීව පවතින දුර්වලතා ඔහු පෙන්වා දුන්නේ ය.ලෝකප්‍රකට ආයෝජකයෙකු වන ජෝර්ජ් සෝරෝස් මහතා මෙම සමුළුවේ ප්‍රධාන ආරාධිතයෙක් ලෙස එක්ව සිටියේ ය.එහිදී ඔහු පෙන්වා දුන්නේ, මේ වන විට ලෝක ආර්ථිකය තුළ මතුව ඇති තත්ත්වයන් හමුවේ ශ්‍රී ලංකාවට ඉදිරියේදී සංවර්ධන ඉලක්ක සඳහා ඉතා අසීරු මගක ගමන් කිරීමට සිදු වනු ඇති බව ය.ආර්ථික විද්‍යාව සඳහා නොබෙල් සම්මාන දිනු කොලොම්බියා විශ්වවිද්‍යාලයේ මහචාර්ය ජෝසෆ් ස්ටිග්ලිට්ස් මහතා ද 2016 ආර්ථික සමුළුවේ සම්භාවනීය ආරධිතයෙක් ලෙස එක්ව සිටියේ ය. 