ශ්‍රී ලංකාවට කළු පැල්ලමක් එක් කළ පැනමා ලියකිවිලි සම්බන්ධයෙන් විධිමත් පරීක්ෂණයක් ?
පැනමා රහසිගත ලියකිවිලි පිළිබඳව කළ විමර්ශන වලින් මෙරට රහස්‍ය සමාගම් 3ක් පිළිබඳව ද හෙළි වී තිබේ.පැනමා රහසිගත ලියකියවිලි රහස් හෙළි වීමත් සමග ලෝකයම සලිත වී තිබුණත් ඒ පිළිබඳව ශ්‍රී ලංකාවේ විධිමත් පරික්ෂණයක් පැවැත් වීමට තවම ත් කටයුතු කර නොමැත.කෙසේ වෙතත් වගකිවයුත්තන් පිළිබඳව කුඩා හෝ හෙළිකිරිමක් කළ යුතු බව බොහෝ දෙනාගේ අදහස වී තිබේ.වාණිජ ලෝකය තැතිගන්වමින් අනාවරණ වී තිබෙන වාර්තාගත ලේඛන තුළින් ලොව ධනවත් හා බලවත් පිරිසක් තම වත්කම් සැඟවීම සඳහා බදු සහන උපයෝගී කරගෙන ඇති ආකාරය හෙළිදරව් වෙමින් තිබේ.අදාළ ලේඛණ තොගයේ දත්ත තවමත් අනාවරණ කෙරෙමින් තිබෙන අතර නිව්ස්ෆස්ට් ඊයේ වාර්තා කළේ එම ලේඛණ වල ශ්‍රී ලංකාවේ සමාගම් තුනක් පිළිබඳව ද සඳහන් වන බව ය.ගවේෂණාත්මක වාර්තාකරුවන්ගේ ජාත්‍යන්තර එකතුව උපුටාදක්වමින් අයර්ලන්තයේ අයිරිෂ් ටයිම්ස් පුවත්පත එළිදැක්වූ මූල්‍ය අවභාවිතයන් විදහා දැක්වෙන සිතියමේ ශ්‍රී ලංකාව ද සලකුණු කර තිබීම කළු පැල්ලමක් ලෙස ය.ලංකා වාණිජ මණ්ඩලයේ හිටපු සභාපතිවරයෙකු වන චන්ද්‍රා ජයරත්න මහතා අද මෙරට නීතිය ක්‍රියාත්මක කරන අධිකාරීන් වෙත ලිපියක් යොමුකරමින් සඳහන්කර ඇත්තේ අනාවරණ කෙරෙමින් තිබෙන ප්‍රශ්නගත ලේඛණ තොගයෙන් හෙළිදරව් වන ශ්‍රී ලංකාවේ සමාගම් තුනට අදාළ තොරතුරු පමණක් ලබාගැනීමට සීමා නොවී ශ්‍රී ලංකාවේ රජය ප්‍රතිචාර දැක්වීම් අත්‍යාවශය බව ය.ඊට අදාළව රජය විසින් නීතිය ක්‍රියාත්මක කරන අධිකාරීන් මෙහෙයවීම අත්‍යාවශය බව ද චන්ද්‍රා ජයරත්න මහතා සිය ලිපියෙන් පෙන්වාදී තිබේ.පොලිස් මූල්‍ය අපරාධ විමර්ශන කොට්ඨාසය, අපරාධ පරීක්ෂණ දෙපාර්තමේන්තුව, අල්ලස් හෝ දූෂණ චෝදනා විමර්ශන කොමිෂන් සභාව, මූල්‍ය විමර්ශන ඒකකය විනිමය පාලන දෙපාර්තමේන්තුව සහ මහාපරිමාණ වංචා හා දූෂණ පිළිබඳ විමර්ශනය කිරීමේ ජනාධිපති කොමිසම විගස තමන් සතු සම්පත් ඒකරාශි කරගෙන සාමූහික උපායමාර්ග ඔස්සේ තියුණු පරීක්ෂණ සිදුකර අදාළ දත්ත පද්ධතියේ තොරතුරු හා පරීක්ෂණ තොරතුරු රැස්කර ගත යුතු බව චන්ද්‍රා ජයරත්න මහතාගේ ලිපියේ සඳහන්.එම ලිපියෙන් ජයරත්න මහතා සිව් වැදෑරුම් නිර්දේශ යෝජනා කරනු ලබයි.ශ්‍රී ලංකා මහ බැංකුව යටතේ පවතින විනිමය පාලන දෙපාර්තමේන්තුව මතුව ඇති ආන්දෝලනය සම්බන්ධයෙන් දැඩි නිහඬ පිළිවෙතක් අනුගමනය කරයි.මේ සම්බන්ධයෙන් මහ බැංකු අධිපතිවරයාගෙන් කරුණු දැන ගැනීමට අප දැරූ උත්සාහය සාර්ථික වූයේ නොමැත. 