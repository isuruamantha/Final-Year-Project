උද්ධමනය නොවැම්බර් මාසයේ දී 4.8 % ක් දක්වා ඉහළට
බඩු මිල වැඩිවීමේ වේගය හෙවත් උද්ධමනය නොවැම්බර් මාසයේ දී 4.8 % ක් දක්වා ඉහළ ගොස් ඇති බව ශ්‍රී ලංකා මහ බැංකුව පවසයි.ඔක්තොම්බර් මාසයේ උද්ධමනය 3 % ක් ලෙස වාර්තාවී තිබිණ.බඩු මිල වැඩවීමේ වේගය හෙවත් උද්ධමනය මැනීම සඳහා 1953 සිට මේ දක්වා නිල වශයෙන් භාවිත කළේ, කොළඹ පාරිභෝගික මිල දර්ශකයයි.එය වෙනුවට ජනලේඛන හා සංඛ්‍යාලේඛන දෙපාර්තමේන්තුව පසුගිය 23 වන දා උද්ධමනය මැනීමේ නව නිල මිල දර්ශකය ලෙස ජාතික පාරිභෝගික මිල දර්ශකය හඳුන්වා දුන්නේ ය.කොළඹ පාරිභෝගික මිල දර්ශකය තුළින් කොළඹ නාගරික ප්‍රදේශයන්හි භාවිත කළ භාණ්ඩ තොගයක මිල වෙනස්වීම් පමණක් සලකා බැලූ අතර නව දර්ශකය යටතේ මුළු දිවයින පුරා පරිභෝජනය කරන භාණ්ඩ 407 මිල වෙනස්වීම සලකා බැලීම සිදු විය.නව ජාතික පාරිභෝගික මිල දර්ශකයට අනුව නොවැම්බර් මාසය නිමාවන විට බඩු මිල වැඩීවීමේ වේගය 4.8% ක් ලෙස වර්තාවන අතර එය සැප්තැම්බර් මාසයේ සිට ඉහළ යාමේ ප්‍රවනතාවක් පෙන්වන බව ශ්‍රී ලංකා මහ බැංකුව දත්තවල දැක්වෙයි.අදාළ කාලය තුළ මිල මට්ටම ඉහළ යාම සඳහා අහාර ද්‍රව්‍ය හා මධ්‍යසාර නොවන පාන වර්ගවල මිල ගණන් ඉහළ යාම ප්‍රධාන වශයෙන් හේතුවී ඇති බව සඳහන්.රෙදිපිළි, පාවන්,ගෘහ උපකරණ, ප්‍රවාහන හා සෞඛ්‍ය යන අංශයන්හි මිල ගණන් ද ඉහළ ගොස් ඇති බව මහ බැංකුව පවසයි.මේ අතර අද වන විට වෙළඳපොළේ එළවලු මිල ගණන් සීඝ්‍රයෙන් ඉහළ ගොස් තිබේ.අද දඹුල්ල ආර්ථික මධ්‍යස්ථානයේ උඩරට එළවළු වර්ග බොහොමයක කිලෝ ග්‍රෑම් එකක තොග මිල රුපියල් 200 ඉක්මවා තිබිණ. 