භාණ්ඩාගාර බිල්පත් පොලී අනුපාත ඉහළට
අද පැවති වෙන්දේසියේදී භාණ්ඩාගාර බිල්පත් පොලී අනුපාත ඉහළ ගොස් තිබේ.වෙළදපොළ පොලී අනුපාත දිශාව පෙන්වන මූලිකාංගයක් ලෙස භාණ්ඩාගාර බිල්පත් පොලිය සැලකේ.රජයට අවශ්‍ය කෙටිකාලීන මුදල් අවශ්‍යතා සපුරා ගැනීම සඳහා ණය ලබාගනු ලබන භාණ්ඩාගර බිල්පත් වෙන්දේසියක් අද පැවැත්විණ.රුපියල් මිලියන 20,000 ක් ලබාගැනීම වෙනුවෙන් අද මෙම වෙන්දේසිය පවත්වන බව ශ්‍රී ලංකා මහ බැංකුව පසුගිය 05 වන දා ප්‍රකාශ කළේ ය.එහෙත් මෙම වෙන්දේසියට රුපියල් මිලියන 49,000 සකට අධික ලංසු ප්‍රමාණයක් ඉදිරිපත්වීම හමුවේ ඉන් රුපියල් මිලියන 28,048 ක් ලබා ගැනීමට තීරණය කළ බව ශ්‍රී ලංකා මහ බැංකුව පවසයි.මෙහිදි මාස හයකින් කල් පිරීමක් සහිතව රුපියල් මිලියන 23,535 ක් ලබාගෙන තිබූ අතර ඉතිරි මිලියන 4,513 ක් ලබාගෙන තිබුණේ වසරකින් කල්පිරෙන බිල්පත් ලෙසයි.මෙම කාණ්ඩ දෙකේම පොලී අනුපාත කලින් පැවති වෙන්දේසියට වඩා ඉහළ ගොස් තිබූ අතර මාස 6 බිල්පත් පොලිය සියයට 5.75 ක් වු අතර වසරේ බිල්පත් පොලිය 7.95 ක් විය. 