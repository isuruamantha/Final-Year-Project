ඉරානයට එරෙහි සම්බාධක ඉවත් වීමෙන් ශ්‍රී ලංකාවට ත් වාසි
ඉරානයට එරෙහිව පැවති සම්බාධක ඉවත් වීමත් සමඟ ලෝක තෙල් මිල තව දුරටත් පහළ ගොස් තිබේ.බ්‍රෙන්ට් වෙළඳපොළේ බොරතෙල් බැරල් 1ක් අද අමෙරිකානු ඩොලර් 27 සීමාවට පහත වැටුණු අතර එය 2003 වසරෙන් පසුව වාර්තා වූ අඩුම මිල එය වේ.ඉරානය න්‍යෂ්ටික අවි නිපදවීමෙන් වැළකෙන  ජාත්‍යන්තර ගිවිසුම්වලට අත්සන් තැබීම හේතුවෙන් අමෙරිකාව හා යුරෝපය ඇතුළු ලෝක බලවතුන් ඔවුන්ට පනවා තිබූ සම්බාධක ඉවත් කිරීමට ඊයේ පියවර ගත්තේ ය.ඒ අනුව අත්හිටුවා තිබු ඩොලර් බිලියන ගණනක් වටිනා ඉරාන වත්කම් යළි නිදහස් කිරීමට ද නියමිත ය.ලෝකයේ විශාලතම තෙල් නිෂ්පාදකයින් සිව්දෙනා අතර සිටින ඉරානය සම්බාධක ඉවත් වීමත් සමඟ යළි ලෝක තෙල් සැපයුමට දිනකට බැරල් ලක්ෂ 5 ක් නිකුත් කිරීමට සැලසුම් කර තිබේ.මේ වන විටත් ලෝක තෙල් ඉල්ලුමට වඩා බැරල් මිලියන 2 ත් 2.5 ත් අතර අධි සැපයුමක් පවතින තත්වයක් හමුවේ ඉරාන තෙල් සැපයුම තදුරටත් ලෝක තෙල් මිල පහළ හෙළීමට හේතුවනු ඇති බව විශ්ලේෂකයෝ පෙන්වා දෙති.ඒ අනුව ඉදිරි වසරක පමණ කාලය තුළ ලෝක වෙළෙඳපොළේ තෙල් බැරල් 1ක මිල අමෙරිකානු ඩොලර් 25 ත් 40 ත් අතර අගයක පවතිනු ඇති බව ඔවුන්ගේ අදහසයි. 