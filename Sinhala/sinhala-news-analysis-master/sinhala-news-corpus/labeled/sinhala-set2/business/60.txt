ජාත්‍යන්තර මූල්‍ය අරමුදලෙන් අපේක්ෂිත ණය ඉදිරි දෙසතිය තුළ – හර්ෂ ද සිල්වා (VIDEO)
සති දෙකක පමණ කාලයක් තුළ ජාත්‍යන්තර මූල්‍ය අරමුදලෙන් අපේක්ෂා කළ මුදල ලැබෙනු ඇතැයි නියෝජ්‍ය අමාත්‍ය ආචාර්ය හර්ෂ ද සිල්වා මහතා පවසයි.මේ සම්බන්ධයෙන් සාකච්ඡා ‍සඳහා මුදල් අමාත්‍යවරයා ඇතුළු පිරිසක් මේ දිනවල වොෂින්ටන් නුවරට ගොස් තිබේ.පසුගිය 10 වනදා ඇරඹී ජාත්‍යත්තර මුල්‍ය අරමුදල හා ලෝක බැංකුවේ වසන්ත සෘතු රැස්වීම ඊයේ දක්වා වොෂිංටන් නුවරදී පැවැතිණ.මෙම රැස්වීමට පෙර ටොඩ් ෂ්නයිඩර් මහතාගේ ප්‍රධානවයෙන් යුත් ජාත්‍යන්තර මූල්‍ය අරමුදලේ ධූත පිරිසක් මෙරට සංචාරය කළහ.මාර්තු 31 දා සිට අප්‍රේල් 11 දක්වා ඔවුන් මෙහි රැඳී සිටි අතර සංචාරය අවසානයේ නිකුත් කළ නිවේදනයක දැක්වුනේ, ආර්ථික වර්ධනය, රාජ්‍ය මුල්‍ය හා විදේශ සංචිත වඩා හිතකර මට්ටමකට ගොඩනැගීමේ අරමුණින් මෙරට බලධාරීන් ආර්ථික වැඩසටහනක් යෝජනා කළ බව ය.බදු පරිපාලනය හා බදු ප්‍රතිපත්ති වැඩිදියුණු කිරීම,රාජ්‍ය මූල්‍ය කළමණාකරණය කිරීම, රජය සතු ආයතන ප්‍රතිසංස්කරණය කිරීම හා වඩා ඉහළ දැක්මක් සහිත ආර්ථිකයක් ඇති කිරීම සඳහා ව්‍යුහාත්මක ප්‍රතිසංස්කරණ ක්‍රියාත්මක කිරීම ඊට ඇතුළත්‍.අදාළ ප්‍රතිපත්ති ක්‍රියාමාර්ග වලින් 2016 වසරේ රාජ්‍ය ණය දල දේශීය නිෂ්පාදනයේ ප්‍රතිශතයක් ලෙස 5.4% ක් දක්වා අඩු කිරීමට අමාත්‍ය මණ්ඩලය තීරණය කිරීම ජාත්‍යන්තර මූල්‍ය අරමුදලේ නියෝජිතයින් අගය කර තිබේ.මේ අතර අමාත්‍ය මණ්ඩලය ගනු ලැබු බදු සහ වියදම් පිළිබඳ ප්‍රතිපත්ති තීරණ ඉතා ඉක්මනින් ක්‍රියාත්මක කිරීමට තමන් උපෙදෙස් දෙන බව ද මූල්‍ය අරමුදල නිකුත් කළ නිවේදනයේ සඳහන්.එහි දැක්වුනේ මෙම කරුණු මත පදනම්ව විස්තීරණ ණය පහසුකමක් යටතේ මාස 36 ක කාලයක් පුරා දිවෙන ආර්ථික වැඩසටහනක් ක්‍රියාත්මක කිරිම පිළිබඳව මෙරට බරලධාරීන් සමග කල සකච්ඡා සැලකිය යුතු ප්‍රගතියක් අත්කරගත් බව ය. 