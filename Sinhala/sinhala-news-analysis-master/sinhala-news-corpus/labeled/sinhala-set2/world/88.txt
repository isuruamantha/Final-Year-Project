අමෙරිකානු ජනපති ට්‍රම්ප් ධවල මන්දිර සම්ප්‍රදායකට පිටුපායි
අමෙරිකානු ජනාධිපති ඩොනල්ඩ් ට්‍රම්ප් මේ වනවිට අභ්‍යන්තරික වශයෙන් මෙන් ම ලෝක දේශපාලනය තුළ ද දිනෙන් දින ප්‍රවෘත්ති මවන්නෙකු බවට පත්ව සිටී.අමෙරිකානු දේශපාලනය තුළ එදා මෙදා තුර බිහි වූ වෙනස්ම ආකරයේ මත දරන්නෙකු ලෙස විචාරකයින් මොහු හඳුන්වා දෙන්නේ, ධුරයේ දිවුරුම් දුන් දා සිට මේ දක්වා මතභේදයට තුඩු දෙන ආකාරයේ තීරණ ගනිමින් ඒවා ක්‍රියාත්මක කිරීමට උත්සාහ දරන්නෙකු බවට පත්ව සිටීම හේතුවෙනි.මාධ්‍යවේදීන් සම්බන්ධයෙන් යහපත් ආකල්පයක් නොදරන ජනාධිපතිවරයා යළිත් වරක් මාධ්‍යවේදීන් හමුවීම පවා ප්‍රතික්ෂේප කර තිබේ.ඒ සම්ප්‍රදායක් ලෙස වාර්ෂිකව ධවල මන්දිරයේ පැවැත්වෙන රාත්‍රී භෝජන සංග්‍රහයට සහභාගී නොවන බව නිවේදනය කිරීමත් සමග ය.අප්‍රේල් 29 වන දා පැවැත්වෙන මෙම භෝජන සංග්‍රහයට තමන් සහභාගී නොවන බව ට්‍රම්ප් නිවේදනය කර ඇත්තේ, සිය ට්විටර් ගිණුම ඔස්සේ ය.I will not be attending the White House Correspondents’ Association Dinner this year. Please wish everyone well and have a great evening!— Donald J. Trump (@realDonaldTrump) February 25, 2017ඉතා ඉහළ වැදගත්කමකින් යුත් මෙම අවස්ථාවට සුපිරි හොලිවුඩ් තරු, දේශපාලනඥයින්, ව්‍යාපාරිකයින් සහ මාධ්‍යවේදීන් රැසක් ද සහභාගී විමට නියමිත ය.මාධ්‍යවේදීන් මිනසුන්ගේ සතුරා යනුවෙන් හංවඩු ගැසූ ඩොනල්ඩ් ටම්ප් මැතිවරණ ප්‍රචාරණ කටයුතුවලදී මෙන් ම ජනාධිපතිවරණයෙන් පසුව ද නිරන්තරයෙන් මාධ්‍ය දැඩි ලෙස විවේචනය කළේ ය.වාර්තාකරුවන්ගේ සංගමය සඳහන් කළේ, මෙම රාත්‍රී භෝජන සංග්‍රහය අමෙරිකානු ජනාධිපතිවරයාගේ සහභාගීත්වයෙන් තොරව වුව ද පැවැත්වෙන බව ය.මේ අතර පසුගිය සිකුරාදා මාධ්‍ය ආයතන සඳහා  ධවල මන්දිර මාධ්‍ය ලේකම් ෂෝන් ස්පයිසර්ගේ ප්‍රධානත්වයෙන් පැවති හමුව BBC, CNN, New York Times, Guardian, Los Angeles Times, Daily Mail ඇතුළු ලොව ප්‍රධාන පෙළේ මාධ්‍ය ආයතන සඳහා තහනම් විය.මාධ්‍යවේදීන් සඳහා වූ මෙම රාත්‍රී භෝජන සංග්‍රහයේ ඉතිහාසය 1924 වසරේ සිට සම්ප්‍රදායක් ලෙස පැවැත්වෙන අතර හිටපු ජනපති බැරක් ඔබාමා 8 වතාවක් මෙම භෝජන සංග්‍රහය සඳහා සහභාගී වී ඇත. 