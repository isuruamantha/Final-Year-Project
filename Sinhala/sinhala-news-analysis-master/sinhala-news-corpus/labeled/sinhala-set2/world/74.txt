යුද ගිනි මැද දැවී අළු වී යන සිරියාවේ අනාගතය
‘යුද්ධය’ යන වචනයේ අරුත හෝ නොදත් කිරි සප්පයින්ට බල ලෝභීත්වය නිසා නිර්මාණය වූ කුරිරු යුද්ධයේ වින්දිතයින් බවට පත්වීමට සිදුව තිබීම සිරියානු අනාගතයේ අඳුරු මං සලකුණක් බව යළි යළි ශපථ කරවන්නකි.ඒ, සිරියානු දරුවන් අතුළු මිලියන ගණනක් වූ සිවිල් වැසියන් වසර ගණනාවක් තිස්සේ ඔඩු දුවමින් තිබෙන සිරියානු යුද්ධයේ ගොදුරු බවට පත්ව සිටීම නිසාවෙනි.එක්සත් ජාතීන්ගේ ළමා අරමුදල නිකුත් කළ (Unicef) නවතම වාර්තාවන්ට අනුව යුද්ධය හේතුවෙන් අනෙක් වසරවලට සාපේක්ෂව 2016 වසරේදී සිරියානු දරුවන් රැසකට ජීවිත අහිමි වී තිබේ.එම සංවිධානයේ වාර්තාවන්ට අනුව පසුගිය වසර තුළ අවම වශයෙන් සිරියානු දරුවන් 652 දෙනෙකු ජීවිතක්ෂයට පත්ව ඇති අතර එය පසුගිය වසරට සාපේක්ෂව 20%ක වර්ධනයකි.මේ අතර යුද ගැටුම්වලට මැදිව තුවාල ලැබූ හෝ අබාධිත තත්ත්වයට පත් වූ දරුවන් සංඛ්‍යාව ද අතිවිශාලය.යුනිසෙෆ් සංවිධානය පවසන්නේ, සිරියානු දරුවන් 1000කට ආසන්න සංඛ්‍යාවක් බලහත්කාරයෙන් සටන්කාමීන් බවට පත් කර ගෙන සිටින බව ය.වසර 6ක් තිස්සේ ක්‍රියාත්මක සිවිල් යුද්ධය හේතුවෙන් මිලියන 6 ක පමණ සිරියානු දරුවන් පිරිසක් මානුෂීය ආධාර අත්‍යවශ්‍ය තත්ත්වයට පත්ව සිටිති.ඉන් දරුවන් මිලියන 2.3ක පමණ සංඛ්‍යාවක් උපන් බිම අතහැර සරණගාතයින් ලෙස පළා ගොස් සිටින අතර තවත් 2.8ක පිරිසක් අවදානම් සහගත තත්තවයක ද තවත් 280,000ක් පමණ වූ දරුවන් පිරිසක් බලකොටුවලට ද කොටු වී සිටිති.පහත ඡායාරූපවලින් කියවෙන්නේ, කිසිවක් නොදත් සිරියානු දරුවන් යුද්ධයේ වින්දිතයින් බවට පත්ව ඇති ආකාරයයි.    මේ අතර, පසුගිය දා Save the Children සංවිධානය අනතුරු ඇඟවීමක් නිකුත් කරමින් පැවසුවේ, සිරියානු දරුවන්ට අනාගතයේදී විෂම වූ මානසික ආතතියක් සහිත රටක ජීවත් වීමට සිදුවනු ඇති බව ය.ක්ෂණික අතහිත දීමකින් තොරව මෙම භයානක තත්ත්වය යළි හැරවීමට නොහැකි වනු ඇති බවට ද එම සංවිධානය අනතුරු අඟවා සිටී.එම සංවිධානය පවසන්නේ, සෑම සිරියානු දරුවන් 3 දෙනෙකුගෙන් ම දෙදෙනෙකුට ම යුද්ධය නිසා ඔවුන්ගේ ආදරණීයයන් අහිමි වී ඇති බව ය.යුද ගිනිවලට දැවී ගිය සාජාගේ තාරුණ්‍ය..සිරියානු යුදගිනි මධ්‍යයේ උපත ලබන සාජා මේ වන විට 13 විය පසුකරමින් තාරුණ්‍යට පා තබමින් සිටින්නී ය.මේ වනවිට ජීවිත කාලයෙන් අඩක් යුද්ධය මැද ගෙවී ඇති ඇයට මීට වසර 3කට පෙර සිය සහෝදරයා අහිමි වී ඇත්තේ, ඇලැප්පෝ නුවරට එල්ල වූ බෝම්බ ප්‍රහාරයකිනි.යුද්ධය ආරම්භ වී තෙවසරකට පසුව එල්ල වූ මෙම බෝම්බ ප්‍රහාරයෙන් සහෝදරයා පමණක් නොව යහළුවන් සිව් දෙනෙකු ද අහිමි වූ ඇයට සිය පාදයක් ද අහිමි විය.මේ අතර යුද ගැටුම් නිසා ඇයට සිය පවුලේ සාමාජිකයින් ද සමග සිව් වතාවක් සිය නවාතැන අතහැර යාමට සිදුවූහ.පාදය අහිමි වීමට පෙර තමා අතිදක්ෂ ජිම්නාස්ටික් ක්‍රීඩිකාවක් බවත් තමා කුඩා කල සිට ඔලිම්පික් පදක්කමක් ලබා ගැනීමට මෙන් ම ජිම්නාස්ටික් පුහුණුකාරියක වීමේ සිහිනයක් තිබූ බවත් ඇය පවසන්නී ය.යුද්ධය නිසා එක් පාදයක් අහිමි වීමෙන් ඇයගේ සිහිනය යුදගිනිවලින් දැවී අළු වී ගියේ ය.ළමා කාලය, තරුණ කාලය ගෙවා මැදි වියට පත්ව ජීවිතය විඳිනවා වෙනුවට ලෝකය යනු කුමක් දැයි හෝ දැන ගැනීමට පෙර ම දරුවන් අත්විඳි එකම දෙය සිය ආදරණීයයන්ගේ මරණයයි.දරුවන්ට සිය ළමා කාලය අහිමි කරමින් ඔවුන්ගේ සිහින දවා අළු කර දමන බලලෝභීන් අපේක්ෂා කරන්නේ, කුමන සැපතක් ද? 