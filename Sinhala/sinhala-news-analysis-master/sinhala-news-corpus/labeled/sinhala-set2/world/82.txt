සෝමාලියානු වැසියෝ 110ක් සාගින්නේ මියයති
කුසගින්න යනු මිහිපිට වසනා ජීවය පවත්නා ඕනෑ ම සත්ත්වයෙකුට පොදු වූ ධර්මතාවකි.එහෙත් ලොව ඇතැම්  රටවල ජනතාව අතිරික්ත වන ආහාර විශාල වශයෙන් අපතේ යවද්දී තවත් කොටසක ජනතාව කුස ගිනි නිවා ගැනීමට පුංචි හෝ යමක් නොමැති ව මියැදෙන බව අසන්නට ලැබීම ත්  කොරම් නම් අභාග්‍ය සම්පන්න තත්ත්වයක් ද?  සෝමාලියාව යනු දීර්ඝ කාලයක සිට මෙම අභාග්‍ය සම්පන්න තත්ත්වයට මුහුණදී සිටින රටවල් අතරින් එකකි.නියඟය හේතුවෙන් සෝමාලියාවේ දකුණුදිග ප්‍රදේශයේ පුද්ගලයින් 110 දෙනකු ජීවිතක්ෂයට පත්ව තිබේ.විදෙස් වාර්තා පවසන්නේ, මිය ගිය පිරිසෙන් වැඩි කොටසක් කාන්තාවන් සහ දරුවන් බව ය.එරට අග්‍රාමාත්‍ය හසන් අලි ඛයිරේ සඳහන් කළේ, සාගතය හේතුවෙන් හටගත් පාචනය සහ සාගින්න හමුවේ ඉකුත් දින දෙක කාලය තුළ මෙම පිරිස මියගොස් ඇති බව ය.ප්‍රකාශයක් නිකුත් කරමින් ඔහු කියා සිටියේ විපතට පත්වූ ජනතාව මුදා ගැනීමට අවශ්‍ය සෑම ක්‍රියාමාර්ගයක් ම රජය අනුගමනය කරන බව ය.මේ අතර සෝමාලියාවේ නියඟය එරට ළමුන් දෙලක්ෂ හැත්තෑ දහසක් පමණ උග්‍ර මන්දපෝෂණ තත්ත්වයකට ගොදුරු වීමට හේතුවනු ඇතැයි, එක්සත් ජාතීන්ගේ සංවිධානයේ යුනිසෙෆ් ආයතනය ඉකුත් පෙබරවාරි මාසයේදී අනතුරු ඇඟවී ය.මානව හිමිකම් සංවිධාන පෙන්වා දෙන්නේ, සෝමාලියාවේ ජනතාවට විදේශ ආධාර නොලැබුණ හොත් ලබන ජුනි මාසය වන විට මෙම තත්ත්වයට ගොදුරුවීමේ අවදානම තවත් ඉහළ යනු ඇති බව ය.එරට නියඟය හේතුවෙන් මරණයට පත්වන සතුන් සංඛ්‍යාව ද ශීඝ්‍රයෙන් ඉහළ ගොස් තිබේ.2011 වසරේදී සෝමාලියාවේ හටගත් දැඩි නියඟය හේතුවෙන් පුද්ගලයෝ 260,000ක් ජීවිතක්ෂයට පත් වූහ.    