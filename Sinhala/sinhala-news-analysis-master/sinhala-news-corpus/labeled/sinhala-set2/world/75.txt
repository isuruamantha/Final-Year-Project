කුණු කන්දක් යට සැඟව ගිය ඉතියෝපියානු ජීවිත 48ක්
ඉතියෝපියාවේ කසල කන්දක් නායයාමෙන් පුද්ගලයින් 48 දෙනෙකු ජීවිතක්ෂයට පත්ව තිබේ.විදෙස් මාධ්‍ය වාර්තා කළේ, ඉතියෝපියාවේ අගනගරය වන අඩිස් අබාබාහි පිහිටි කසල කන්දක මෙම නායයෑම සිදුව ඇති බව ය.මියගිය පුද්ගලයින් අතර ළමුන් ද වන අතර විදෙස් මාධ්‍ය වාර්තා කරන්නේ, තවත් බොහෝ දෙනෙකු අතුරුදන්ව ඇති බව ය.නායයාම සිදුවන අවස්ථාවේ එම ස්ථානයේ පුද්ගලයින් 150 දෙනෙකු පමණ සිට ඇතැයි අනාවරණය වී තිබේ.නාය යාමෙන් කුණු කන්ද අවට පිහිටි තාවකාලික නිවාස රැසකට ද හානි සිදු ව තිබේ.නායයාම සිදුව ඇත්තේ, දශක පහකට වැඩි කාලයක් මුළුල්ලේ , ඉතියෝපියාවේ අඩිස් අබාබාහි කුණු බැහැර කරන ස්ථානයේ ය.විදෙස් මාධ්‍ය වාර්තා කරන්නේ, මියගිය පුද්ගලයින් සංඛ්‍යාව තවදුරටත් ඉහළ යා හැකි බවයි.සිද්ධිය ඇසින් දුටුවෙකු පවසා ඇත්තේ, විශාල ශබ්දයක් ද සමගින් ටොනාඩෝවක් වැනි යමක් තමන් දෙසට එන ආකාරයක් දුටු බව ත් ඒ සමග ම නායයාම සිදුවූ බව ත් ය. 