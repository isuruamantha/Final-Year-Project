රාජ්‍ය සේවකයින්ට සහනදායි පදනමට මෝටර් රථ ආනයනය කිරීම සඳහා වන චක්‍ර ලේඛනය සංශෝධනය කෙරේ
පසුගිය මස 02 වෙනිදා පැවති අමාත්‍ය මණ්ඩල රැස්වීමේදී ගත් තීරණයට අනුව රාජ්‍ය සේවයේ රාජ්‍ය සංස්ථා සහ ව්‍යවස්ථාපිත ආයතනයන්හි සේවයේ නිරත ජ්‍යෙෂ්ඨ විධායක මට්ටමේ පරිපාලන කළමනාකරණ හා වෘත්තිමය තනතුරුවල නිරත නිලධාරීන්ට සහනදායි පදනමෙන් මෝටර් රථ ආනයනය කිරීම සදහා වන වෙළද හා ආයෝජන ප්‍රතිපත්ති චක්‍ර ලේඛනය සංශෝධනය කර තිබේ.මෙම චක්‍රලේඛ විධිවිධානයන් බලාත්මක වන්නේ මේ මස පළමුවන දින සිටයි.ඒ, අනුව සහනදායි මෝටර් රථ බලපත්‍රය උපයෝගී කරගෙන මෝටර් රථ ආනයනය කිරීමේදී හා දේශියව නිෂ්පාදනය කරන ළද මෝටර් රථ මිලදී ගැනීමේදී බලපත්‍රලාභියා ගෙවිය යුතු සමස්ත නිෂ්පාදන බද්ද හා ලැබෙන බදු සහන එම චක්‍රෙල්ඛය මගින් දක්වා තිබේ. මෙලෙස සහනදායි මෝටර් රථ බලපත්‍රයක් යටතේ ලබාගනු ලබන මෝටර් රථයක පළමු ලියාපදිංචිය බලපත්‍රලාභියා නමින් පමණක් සිදුකළ යුතුයි. එහිදී ඛාණ්ඩ අංක 01 යටතට ගැනෙන ඇමරිකානු ඩොලර් විසිපන්දහස හෝ ඊට අඩු වටිනාකමකින් යුත් වාහන වල අයිතිය ඕනෑම අවස්ථාවකදී වෙනත් පාර්ශවයකට පැවරිය හැකියි.  දෙවන ඛාණ්ඩයට ගැනෙන ඇමරිකානු ඩොලර් විසිපන්දහසට වැඩි එහෙත් තිස්දහසට නොවැඩි වාහන, වෙළඳ හා ආයෝජන ප්‍රතිපත්ති චක්‍ර ලේඛණ වගන්තිහි දැක්වෙන අවශ්‍යතාවන් හැර වෙනත් කිසිඳු හේතුවක් මත ප්‍රථම ලියාපදිංචියේ සිට වසර 5ක් ගතවන තුරු වෙනත් පාර්ශවයකට පවරා දිය නොහැකියි.  2015 වසරේ නොවැම්බර් 20 වැනි දින සිට මේ වසරේ මැයි 31 වන දින දක්වා නිකුත් කර ඇති බලපත්‍ර මගින් ලබාගෙන මැයි මාසයේ 31 වැනිදා හෝ ඊට පෙර රේගුවෙන් නිදහස් කර ඇති වාහන, චක්‍රෙල්ඛයන්හී වගන්තිවල දැක්වෙන අවශ්‍යතාවයන්ට හැර වෙනත් කිසිඳු හේතුවක් මත ප්‍රථම ලියාපදිංචියේ සිට වසර 5 ක් ගතවන තුරු වෙනත් කිසිඳු පාර්ශවයකට පවරා දිය නොහැක. මුදල් අමාත්‍යාංශයේ ලේකම් විසින් මේ මස 01 වැනිදා දාතමින් යුතුව මීට අදාළ ලේඛනය නිකුත් කරනු ලැබ තිබේ. 