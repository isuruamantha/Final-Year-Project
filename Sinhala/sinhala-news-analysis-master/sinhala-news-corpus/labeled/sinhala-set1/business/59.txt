ඉකුත් මාස 17 භාණ්ඩාගාර බිල්පත් ගනුදෙනු ගැන මහ බැංකු මුදල් මණ්ඩලයේ විශේෂ අවධානය
ශ්‍රී ලංකා මහ බැංකුවේ මුදල් මණ්ඩලය ඊයේ පුවත්පත් නිවේදනයක් නිකුත් කළේය.එහි දැක්වෙන්නේ ඊයේ දිනයේ පවත්වන ලද විශේෂ මුදල් මණ්ඩල රැස්වීමේදී සාකච්ඡා කළ කරුණු කිහිපයක් පිළිබඳවයි.2016 මාර්තු 31 දිනෙන් අවසන් වර්ෂය සහ අගොස්තු 31 දිනෙන් අවසන් මාස 05 තුළ ප්‍රාථමික වෙළඳුන්ගේ මූල්‍ය කාර්යය සාධනය ඇතුලු සමස්ත ක්‍රියාකාරීත්වය පිළිබඳව වූ අතුරු වාර්තාව ඊයේ පැවැති විශේෂ මුදල් මණ්ඩල රැස්වීමේදී සාකච්ඡාවට ගෙන තිබේ.එම වාර්තාව මගින් ප්‍රාථමික වෙළඳුන්ගේ ක්‍රියාකාරීත්වයේ තියුණු විෂමතා මෙන්ම භාණ්ඩාගාර බිල්පත් වෙළඳපොළ තුළ ඔවුන්ගේ ගනුදෙනු රටාවේ පවතින යම් යම් ගැටලු සම්බන්ධයෙන් ද එහිදී අවධානය යොමු වූ බව අදාළ නිවේදනයේ සඳහන් ය.ඒ, සම්බන්ධයෙන් දැනට කරමින් පවතින පරීක්ෂණ වාර්තා ක්‍රියාවලිය කඩිනමින් නිම කරන ලෙස මුදල් මණ්ඩලය අදාළ පාර්ශව වෙත උපදෙස් ලබා දී තිබේ.මහ බැංකුවේ මුදල් මණ්ඩලය නිකුත් කළ වාර්තාව පිළිබඳව ශ්‍රී ලංකා වාණිජ මණ්ඩලයේ හිටපු මහ බැංකු නියෝජ්‍ය අධිපති ඩබ්ලිව්.ඒ. විජේවර්ධන මහතා සිය අදහස් පල කළේය. 