හිටපු මහ බැංකු අධිපති සිය ධූරය දැරූ සමයේ අත්තනෝමතිකව ක්‍රියා කිරීම් සම්බන්ධයෙන් තවත් අනාවරණයක් (VIDEO)
2015 වසරේ පෙබරවාරි මාසයේ ශ්‍රී ලංකා මහ බැංකුවේ ස්ථාන මාරුවීම් සහ වගකීම්වල වෙනසක් සිදුව තිබේ.මේ බව හෙළිදරව් වුණේ, අද බැඳුම්කර වංචා පිළිබඳ විමර්ශනය කෙරෙන ජනාධිපති කොමිසම හමුවේ ශ්‍රී ලංකා මහ බැංකුවේ මූල්‍ය මණ්ඩල ලේකම් එච්.ඒ. කරුණාරත්න මහතා සාක්ෂි ලබා දුන් අවස්ථාවේදී ය.අර්ජුන මහේන්ද්‍රන් මහතා ශ්‍රී ලංකා මහ බැංකුවේ අධිපති ධූරයට පත් වූ පෙබරවාරි මස 10 වන දා සිට මාසයක් තුළ ශ්‍රී ලංකා මහ බැංකුවට අයත් දෙපාර්තමේන්තු 25කට අධික සංඛ්‍යාවක ප්‍රධානීන් 14 දෙනෙකුට ස්ථාන මාරුවීම් ලබා දී ඇති බව සාක්ෂි ලබා දෙමින් මූල්‍ය මණ්ඩල ලේකම්වරයා ප්‍රකාශ කළේ ය.ඊට අමතරව 2015 වසර තුළ පමණක් ප්‍රධානීන් 30 දෙනෙකු විටින් විට දෙපාර්තමේන්තු 5 ත් 6 ත් අතර ප්‍රමාණයකට මාරු කර ඇතැයි ද ඔහු සඳහන් කළේ ය.කරුණාරත්න මහතා වැඩිදුරටත් සඳහන් කළේ, එය අසාමාන්‍ය ක්‍රියාවලියක් බව ය.ශ්‍රී ලංකා මහ බැංකුවේ කාර්ය මණ්ඩල සාමාජිකයින් 200 ත් 300 ත් අතර ප්‍රමාණයක් විවිධ අවස්ථාවල සුදුසුකම් රහිත අංශ වෙත මාරු කර යවා තිබේ.මෙම ස්ථාන මාරුවීම් පදනම් විරහිත බව තමා ශ්‍රී ලංකා මහ බැංකුවේ ජ්‍යෙෂ්ඨ නිලධාරීන්ට දැනුම් දුන් බව ද මූල්‍ය මණ්ඩල ලේකම්වරයා අද කොමිසම හමුවේ ප්‍රකාශ කළේ ය.මූල්‍ය මණ්ඩල ලේකම්වරයා තවත් කිහිප දෙනෙකු සමග කාර්යාලයේදී මෙන්ම නිල නිවසේදී ද හිටපු මහ බැංකු අධිපති අර්ජුන මහේන්ද්‍රන් මහතා හමුවී මේ පිළිබඳව දැනුවත් කර තිබේ.මෙම සාක්ෂි විභාගයේදී මූල්‍ය මණ්ඩලය පිළිබඳවත් කොමිසම කරුණාරත්න මහතාගෙන් ප්‍රශ්න කළේ ය.සාමාජිකයින් 5ස් දෙනෙකුගෙන් මූල්‍ය මණ්ඩලය සමන්විත ය.මහ බැංකු අධිපති සහ මුදල් අමාත්‍යංශ ලේකම්වරයා ද ඊට අයත් ය.නව රජය පත් වූ පසු අජිත් නිවාඩ් කබ්රාල්, නීල් උමගලිය සහ නිමල් වෙල්ගම යන සාමාජිකයින් මූල්‍ය මණ්ඩලයෙන් ඉවත්ව තිබේ.එම සාමාජිකයින් තිදෙනාගේ අනුමැතියකින් තොරව මූල්‍ය මණ්ඩලයට තීරණයක් ගත නොහැකි බව මෙහිදී කරුණාරත්න මහතා කොමිසම හමුවේ ප්‍රකාශ කර සිටියේ ය.අර්ජුන මහේන්ද්‍රන් මහතා මහ බැංකු අධිපති ධූරයට පත් වීමෙන් අනතුරුව මූල්‍ය මණ්ඩලයේ ඉතිරි වූයේ, ඔහු සමග මුදල් අමාත්‍යංශ ලේකම් එස්.එච්. සමරතුංග මහතා සහ මනෝ රාමනාදන් මහත්මිය පමණි.අජිත් නිවාඩ් කබ්රාල් මහතාගේ ඉතිරි කාලය පියවීම සඳහා අර්ජුන මහේන්ද්‍රන් මහතා පත් කර ඇති බව මෙහිදී කරුණාරත්න මහතා ප්‍රකාශ කර සිටියේ ය.මෙහිදී හෙළි වූ තවත් කරුණක් වන්නේ මාස කිහිපයකට පසුව ඉවත්ව ගිය දෙදෙනා වෙනුවට තවත් දෙනෙකු පත් කිරීමට අර්ජුන මහේන්ද්‍රන් මහතා පියවර ගත් බව ය.නීල් උමගිලිය මහතා වෙනුවෙට 2015 අප්‍රේල් 10 වන දා රාජපකෂ ආරච්චිලාගේ ජයතිස්ස සහ නිමල් වෙල්ගම වෙනුවට 2015 ජුනි 24 වන දා ප්‍රිශාන්ත පෙරේරා යන දෙදෙනා පත් කර තිබේ.ඔවුන් පත් කරන තුරු මූල්‍ය මණ්ඩලයේ සාමජිකයින් ලෙස කටයුතු කළේ, අර්ජුන මහේන්ද්‍රන්, එස් එච් සමරතුංග සහ මනෝ රාමනාදන් යන මහත්ම මහත්මීන් පමණක් බව මූල්‍ය මණ්ඩල ලේකම්වරයා කොමිසම හමුවේ කියා සිටියේ ය. 