අගමැති මැදිහත් වීමෙන් ලාංකික ධීවරයින් ඉන්දියාවෙන් නිදහස් කරගැනීමට වැඩපිළිවෙළක්
ඉන්දීය අත්අඩංගුවේ පසුවන මෙරට ධීවරයින් 19 දෙනෙකු නිදහස් කිරීමට ඉන්දීය රජය එකඟතාව පළ කර තිබේ.ඊට පෙරේදා රාත්‍රීයේ උතුරු මුහුදේදී අත්අඩංගුවට ගත් මෙරට ධීවරයින් 10දෙනා ද ඇතුළත් ය.ධීවර සහ ජලජ සම්පත් සංවර්ධන අමාත්‍යාංශය නිවේදනයක් නිකුත් කරමින් සඳහන් කළේ, අග්‍රාමාත්‍ය රනිල් වික්‍රමසිංහ මහතා ඉන්දීය මහ කොමසාරිස් කාර්යාලය සමග සාකච්ඡා කර මෙම එකඟතාවට පැමිණ ඇති බව ය.මේ අනුව, මෙරට අත්අඩංගුවේ පසුවන ඉන්දීය ධීවරයින් 85 දෙනෙකු නිදහස් කිරීමට තීරණය වී ඇති අතර ධීවර අමාත්‍යාංශය පැවසූවේ, ඊට අදාළ ලිපියක් අග්‍රාමාත්‍ය කාර්යාලය මගින් නීතිපතිවරයා වෙත යොමු කර ඇති බව ය.අද පෙරවරුවේ ධීවර අමාත්‍ය, මහින්ද අමරවීර මහතා සහ අග්‍රාමාත්‍ය රනිල් වික්‍රමසිංහ මහතා අතර මෙම ගැටලුව සම්බන්ධයෙන් පැවති දුරකතන සංවාදයේ ප්‍රතිඵලයක් ලෙස මෙම එකඟතාවන්ට එළඹ තිබේ.මේ සම්බන්ධයෙන් නීතිපති, ජයන්ත ජයසූරිය මහතාගෙන් නිව්ස්ෆස්ට් විමසීමක් කළ අතර ඔහු එවිට සඳහන් කළේ, අග්‍රාමාත්‍ය කාර්යාලයෙන් යොමු කළ ධීවරයින් නිදහස් කිරීමට අදාළ ලිපිය තමාට ලැබුණු බව ය.ඉන්දීය මහ කොමසාරිස් කාර්යාලය හරහා එම ධීවරයින්ගේ අනන්‍යතා සහතික කර ගැනීම පළමුව සිදු කරන බව නීතිපතිවරයා සඳහන් කළේ ය.අනතුරුව අනන්‍යතා ලේඛනයක් සකස් කර ඔවුන් අධිකරණය වෙත ඉදිරිපත් කර නිදහස් කිරීමට අදාළ ලිපි යොමු කරනු ඇති අතර නීතිපති නිර්දේශ ලැබුණු පසු අදාළ අධිකරණ මගින් මානුෂීය හේතු මත පදනම් ව ධීවරයින් නිදහස් කිරීමට කටයුතු කරනු ලැබේ.ධීවරයින් නිදහස් කිරීමට අදාළ නිර්දේශ කඩිනමින් අධිකරණ වෙත යොමු කිරීමේ කටයුතු මේ වන විටත් ආරම්භ කර ඇති බව නීතිපති ජයන්ත ජයසූරිය මහතා ප්‍රකාශ කළේ ය.  