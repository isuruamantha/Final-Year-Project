ශ්‍රී ලංකාව ආසියාවේ වෙළෙඳ හා ආර්ථික කේන්ද්‍රයක් බවට පත් කිරීම සඳහා විධිමත් වැඩපිළිවෙළක් – අගමැති
ශ්‍රී ලංකාව ආසියාවේ වෙළෙඳ හා ආර්ථික කේන්ද්‍රයක් බවට පත් කිරීම සඳහා විධිමත් වැඩපිළිවෙළක් දියත් කරමින් සිටින බව අග්‍රාමාත්‍ය රනිල් වික්‍රමසිංහ මහතා පවසයි.අග්‍රාමාත්‍යවරයා මේ අදහස් පළ කළේ, ස්විට්සර්ලන්තයේ ඩවොස් නගරයේ පැවැත්වෙන ලෝක ආර්ථික සමුළුවට සමගාමීව පැවති ශ්‍රී ලංකා ආයෝජන සමුළුව අමතමිනි.ස්විස් – ආසියා වෙළෙඳ මණ්ඩලය සහ ශ්‍රී ලංකා වෙළෙඳ මණ්ඩලය එක්ව සංවිධාන කළ ශ්‍රී ලංකා ආයෝජන සමුළුව ජාත්‍යන්තර හා ලාංකේය නියෝජිතයින් රැසකගේ සහභාගීත්වයෙන් පැවැත්විණි.2030 වසර වන විට ශ්‍රී ලංකාවේ ආර්ථික සිතියම නිර්මාණය කිරීමේ කාර්ය භාර්ය පැවරෙන්නේ ආයෝජකයින් වෙත බව ත්, ඒ සඳහා අවශ්‍ය පහසුකම් සියල්ල රජයෙන් සලසා දෙන බව ත් එහිදී අදහස් දක්වමින් අග්‍රාමාත්‍යවරයා ප්‍රකාශ කළේ ය.ආයෝජන මණ්ඩලය සහ ආර්ථික සංවර්ධන මණ්ඩලය වෙනු‍වට සංවර්ධන ඒජන්සියක් ස්ථාපිත කිරීමට අපේක්ෂා කරන බව ද අග්‍රාමාත්‍යවරයා එහිදී සඳහන් කළේ ය.මේ අතර ඊයේ පැවති ප්‍රවෘත්ති සාකච්ඡාවකදී ජාත්‍යන්තර මාධ්‍යවේදීන් නැගූ ප්‍රශ්න කිහිපයකට ද අග්‍රාමාත්‍යවරයා පිළිතුරු ලබා දුන්නේ ය. 