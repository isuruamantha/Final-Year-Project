බැඳුම්කර නිකුතුවට අදාළ ප්‍රශ්න ගත ගැසට් නිවේදනය නීතිමය අවශ්‍යතාවන්ට අනුකූලයි – මහ බැංකුව
බැඳුම්කර නිකුතුවට අදාළ ප්‍රශ්න ගත ගැසට් නිවේදනය නීතිමය අවශ්‍යතාවන්ට අනුකූල බව ශ්‍රී ලංකා මහ බැංකුව පවසයි.භාණ්ඩාගාර බැඳුම්කර නිකුත් කිරීම පිළිබඳ ගැසට් නිවේදනය සම්බන්ධයෙන් ශ්‍රී ලංකා මහාබැංකුව කරනු ලබන පැහැදිලි කිරීම සඳහන් නිවේදනයේ මේ බව දැක්විය.නව භාණ්ඩාගර බැඳුම්කරය කාණ්ඩයක් නිකුතුවට අමතරව ශ්‍රී ලංකා මහ බැංකුව දැනටමත් නිකුත් කරන ලද භාණ්ඩාගාර බැඳුම්කර සදහා පවතින කාණ්ඩ නැවත විවෘත කිරීමක් සිදු කරන බව මහ බැංකුව නිකුත් කළ පැහැදිලි කිරීම සඳහන් නිවේදනයේ දැක්වේ.එහි දැක්වෙන්නේ ඒවා පිළිගත් ජාත්‍යන්තර ණය කළමනාකරණ පරිචයන්ට අනුකූලව කල්පිරීමට ඉතිරිව ඇති කාලසීමාව මත පදනම්ව නිකුත් කෙරෙන බව ය.එම නිසා සළකා බලන මූල්‍ය වර්ෂය තුළ අලුතින් නිකුත් කරන සහ නැවත විවෘත කරන භාණ්ඩාගාර බැඳුම්කරවලට අදාළ තොරතුරු කිසියම් වර්ෂයකට අදාළ ගැසට් නිවේදනයෙහි අන්තර්ගත වන බව ද ශ්‍රී ලංකා මහ බැංකුව නිකුත් කර ඇති නිවේදනයක දැක්වේ.ඒ අනුව ශ්‍රී ලංකා මහ බැංකුව ලියාපදිංචි ස්කන්ධ සහ සුරැකුම්පත් ආඥා පනතේ නම් කරන ලද නීතිමය අවශ්‍යතාවයන්ට අනුකූලව කටයුතු කර ඇතැයි තහවුරු කරන බවද අදාළ නිවේදනයේ දැක්වේ.ශ්‍රී ලංකා රජය වෙනුවෙන් නිකුත් කරන ලද භාණ්ඩාගාර බැඳුම්කර පූර්ණ නෛතික අධිකාරිත්වයකින් සහ බලාත්මක බවකින් යුත් බව ශ්‍රී ලංකා මහබැංකුව විසින් පොදු මහජනතාව වෙත සහතික වන බව ද ශ්‍රී ලංකා මහ බැංකුව නිකුත් කර ඇති වාර්තාවේ දැක්වේ.ඊට අමතරව ශ්‍රී ලංකා මහ බැංකුව ලියාපදිංචි ස්කන්ධ සහ සුරැකුම්පත් ආඥා පනතට අදාළ යෝග්‍ය සංශෝධනයක් කිරීමට ශ්‍රී ලංකා රජය වෙත නිර්දේශ කරනු ඇති බව ද එහි වැඩි දුරට ත් සඳහන් ය. 