තමීම්, ශකීබ් හා සබීර් වාර්තාගත ලකුණු ප්‍රමාණයක් රැස්කරමින් ශ්‍රී ලංකාව අසරණ කරයි.
සංචාරක බංග්ලාදේශයට එරෙහිව පැවැත්වෙන එක්දින ක්‍රිකට් තරගාවලියේ පළමු තරගයේදී ශ්‍රී ලංකාවට අනපේක්ෂිත අත්දැකීමකට මුහුණදීමට සිදුවිය.කාසියේ වාසිය ලබා පළමුවෙන් පන්දු යැවීමට තීරණය කළ ශ්‍රී ලංකා කණ්ඩායමේ පන්දු යවන්නන්ට බංග්ලාදේශ පිතිකරුවන් මෙල්ල කිරීමට හැකිවූයේ නැත.පළමු කඩුල්ලේ සබඳතාව ලකුණූ 29 කට සීමා වුව ද දෙවැනි කඩුල්ලට සබීර් රහමාන් (54) හා එක්වූ තමීම් ඉක්බාල් දෙවැනි කඩුල්ලට ලකුණු 90 ක සබඳතාවක් එක් කිරීමට සමත්විය.තමීම් එක්දින ක්‍රිකට් දිවියේ 8 වැනි ශතකය වාර්තා කරමින් ලකුණු 127ක් රැස්කළේ ශ්‍රී ලංකා පන්දු යවන්නන් අසරණ කරමිනි.තමීම්, ශකීබ් අල් හසන් සමග එක්ව ලකුණු 144 ක සබඳතාවක් සිව්වැනි කඩුල්ලට එක් කිරීම ද බංග්ලාදේශ ඉනිමේ සුවිශේෂී අවස්ථාවක් විය.ශකීබ් ලකුණු 72 ක් රැස්කලේ පන්දු 71 ක් වැයකරමිනි.කළකට පසුව ශ්‍රී ලංකා කණ්ඩායම නියෝජනය කිරීමේ වරම් ලැබූ තිසර පෙරේරා අද පන්දු වාර 8 ක් යොමුකළ ද එක් කඩුල්ලක් හෝ දවා ගැනීමට සමත්වූ යේ නැත. ඔහු ලකුණු 63 ක් ප්‍රතිවාදීන් වෙත ලබා දෙද්දී ලහිරු කුමාර තම පන්දුවාර 8 දී ලකුණු 74ක් ප්‍රතිවාදීන් වෙත ලබා දුන්නේ එක් කඩුල්ලක් දවා ගනිමිනි.සුරංග ලක්මාල්ගේ පන්දුවාර 8 දී ලකුණු 45 ක් ප්‍රතිවාදීන් රැස්කරද්දී ප්‍රමුඛ දඟ පන්දුයවන්නා ලෙස ක්‍රීඩා කල ලක්ෂාන් සඳකැන්ද පන්දුවාර 8 ක දී ලකුණු 43 ක් ලබා දුන්නේය.පන්දුවාර 10 ම යොමු කිරීමට සමත්වූ අසේල ගුණරත්න ලකුණු 40 කට එක් කඩුල්ලක් දවා ගැනීමට සමත්විය.බංග්ලාදේශ කණ්ඩායම ශ්‍රී ලංකාවට එරෙහිව එක්දින තරගයක රැස්කල වැඩිම ලකුණු සංඛ්‍යාව ලෙස ලකුණු 324 ක් රැස්කළේ කඩුලු 5 ක් පමණක් දැවී සිටියදීය.බංග්ලාදේශ කණ්ඩායම එක්දින තරග ඉතිහාසයේ වාර්තා කළ තුන්වැනි වැඩිම ලකුණු සංඛ්‍යාව ලෙසද මෙම ලකුණු සංඛ්‍යාව වාර්තා අතරට එක්විය.ශ්‍රී ලංකා කණ්ඩායමේ පන්දු රැකීමේ දුර්වලතා හා දුර්වල විනිසුරු තිරණ කිහිපයක් ද මෙම ඉනිමේදී විශේෂඥයන්ගේ අවධානයට ලක්වීය. 