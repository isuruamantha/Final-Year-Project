ඔස්ට්‍රේලියාව ඉවතට: බංග්ලාදේශය පළමු වරට අයි.සී.සී. තරගාවලියක අවසන් පූර්ව තරගයකට පිවිසෙයි
ශූරයින්ගේ කුසලාන එක්දින ක්‍රිකට් තරගාවලියේ අවසන් පූර්ව වටයට පිවිසීමේ අවස්ථාව බංග්ලාදේශයට හිමිවිය.ඒ, ඊයේ පැවති එංගලන්ත – ඔස්ට්‍රේලියා තරගයෙන් එංගලන්තයට ඩක්වත් සහ ලුවිස් න්‍යායට අනුව ලකුණු 40ක ජයක් හිමි වීමත් සමගිනි.බංග්ලාදේශ ක්‍රිකට් කණ්ඩායමක් අයි.සී.සී. තරගාවලියක අවසන් පූර්ව තරගයකට පිවිසි පළමු අවස්ථාවද මෙය වීම විශේෂත්වයකි.ඔස්ට්‍රේලියා කණ්ඩායමේ පරාජයත් සමග ප්‍රසාද ලකුණු සටහනේ දෙවන ස්ථානයට පැමිණීමට බංග්ලාදේශ කණ්ඩායමට හැකිවිය.ඒ අනුව ශූරයින්ගේ කුසලානයේ A කාණ්ඩයෙන් එංගලන්තය සමග බංග්ලාදේශය අවසන් පූර්ව වටයට සුදුසුකම් ලබා ගත්තේය.ඔස්ට්‍රේලියාව සහ නවසීලන්තයට තරගාවලියෙන් ඉවත් වීමට සිදුවිය.එජ්බැස්ටන්හිදී ඊයේ පැවති තරගයේ කාසියේ වාසිය දිනාගත් එංගලන්තය ප්‍රථමයෙන් පන්දු යැවීමට තීරණය කළේය.ඒ අනුව පිටියට පිවිසි ඔස්ට්‍රේලියාව පන්දුවාර 50 අවසානයේදී කඩුලු 9ක් දැවී ලකුණු 277ක් ලබා ගත්තේය.පිළිතුරු ඉනිම ක්‍රීඩා කළ එංගලන්ත කණ්ඩායමට වර්ෂාවෙන් බාධා එල්ල විය.ඒ අනුව තරගය වර්ෂාව සඳහා නතර කරන විට එංගලන්තය පන්දුවාර 40යි පන්දු 2කදී කඩුලු 4ක් දැවී ලබාසිටි ලකු‍ණු ගණන 240කි.ඩක්වත් සහ ලුවිස් න්‍යායට එංගලන්තය ලකුණු 40ක් ඉදිරියෙන් සිටි බැවින් ඔවුන්ට ජයග්‍රහණය හිමිවිය.ඒ අනුව මූලික වටයේ තරග 3ම ජයගත් එංගලන්තය A කාණ්ඩයෙන් අපරාජිතව අවසන් පූර්ව වටයට සුදුසුකම් ලබා ගත්තේය. 