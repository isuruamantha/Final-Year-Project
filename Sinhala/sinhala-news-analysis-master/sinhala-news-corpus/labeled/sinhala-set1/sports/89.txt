චන්දිමාල්, ශ්‍රී ලංකාව ගෞරවාන්විත තැනකට ගෙන එද්දී සඳකැන් බංග්ලාදේශය අසරණ කරයි.
ශ්‍රී ලංකා – බංග්ලාදේශ දෙවැනි ටෙස්ට් ක්‍රිකට් තරගයේ දෙවැනි දිනය අවසානයේ වැඩි ගෞරව හිමිකරගැනීමට සමත්විය.ශ්‍රී ලංකා ඉනිමේ පළමු කඩුලු 5 ක් ලකුණු 136 කට දැවී සිටි අවස්ථාවේ, ඉනිමේ බර කරට ගත් දිනේශ් චන්දිමාල් අද සිය 8 වැනි ටෙස්ට් ශතකය වාර්තා කිරීමට සමත්විය.ඔහු අද ලකුණු 138 ක් රැස්කිරීමට සමත්විය.චන්දිමාල් සමගින් ඊයේ පිටියේ රැඳී සිටි රංගන හේරත් අද පළමු කඩල්ල ලෙස දැවී ගියේ ලකුණු 25 ක් ලබා සිටයදීයි.ඊයේ දිනය අවසන් වනවිට කඩුලු 7 ක් දැවී ලකුණු 238 න් ලබා සිටි ශ්‍රී ලංකා කණ්ඩායම අද ලකුණු 338 ක් රැස් කිරීමට සමත්විය.එහිදි සුරංග ලක්මාල් පිත්තෙන් ලබා දුන් ලකුණු 35 වෙත කාගේත් අවධානය යොමුවූයේ මීට පෙර ඔහුගේ පිත්තෙන් වැඩි දායකත්වයක් ලැබී නොතිබීම හේතුවෙනි.බංග්ලාදේශ ක්‍රීඩකයන් කිහිපදෙනෙකු 110 වැනි පන්දුවාරය අතරතුර සුරංග සමග මත ගැටුමක් ඇති කරගැනීම, ඔහුට යම් උත්තේජනයක් ලබා දුන්නාට සැක නැත.ලක්මාල් 112 වැනි පන්දුවාරයේ දී හයේ පහරක් හා හතරේ පහර දෙකක් එල්ලකරමින් ලකුණු 15 ක් රැස්කිරීමෙන් එය පැහැදිලිවේ.පිළිතුරු බංග්ලාදේශ පළමු ඉනිමේ පළමු කඩුල්ලට ලකුණු 95 ක සබඳතාවක් ගොඩනැගීමට තමීම් ඉක්බාල් හා සෞම්‍ය සකාර් සමත්විය.කෙසේ වෙතත් අද දිනයේදී ද විනිසුරු තීරණ රැසක් අභියෝගයට ලක්වීම විචාරකයන්ගේ ද අවධානයට ලක්වීම කැපී පෙණින.තමීම් ලකුණු 49 කට දැවී ගිය අතර, සකාර් ලකුණු 61 ක් ලබා සිටිය දී දැවී ගියේය.බංග්ලාදේශ ඉනිමේ ස්ථාවර වූ ක්‍රීඩකයන් දවා ගැනීමේදී වමතින් දඟ පන්දුයවන ක්‍රීඩක ලක්ෂාන් සඳකැන් සමත් විය.ඔහු පන්දුවාර 14 ක් යොමුකරමින් ලකුණු 65 ක් ලබා දෙමින් කඩුලු 3 ක් දවා ගැනීමට සමත්විය.බංග්ලාදේශ කණ්ඩායම දිනය අවසන් වන විට කඩුලු 5 ක් දැවී ලකුණු 214 ක් ලබා සිටින්නේ ශ්‍රී ලංකාව පළමු ඉනිමට රැස්කළ ලකුණු සංඛ්‍යාවට වඩා ලකුණු 124 ක් පසුපසිනි.හෙට තරගයේ තුන්වැනි දිනයයි.    