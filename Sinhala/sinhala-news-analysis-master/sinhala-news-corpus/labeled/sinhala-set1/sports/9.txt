මංගල එක්දින තරගයට ක්‍රීඩා කළ දඹුල්ලේදීම සිය 200වන එක්දින ක්‍රිකට් තරගය ත් ක්‍රීඩා කරන ලසිත් මාලිංග
ක්‍රිකට් වංශ කතාව තුළ නව පිටුවක් නිර්මාණය කළ විශිෂ්ට වේග පන්දු යවන්නෙකු ලෙස ශ්‍රී ලංකා ක්‍රිකට් කණ්ඩායමේ ලසිත් මාලිංග හැඳින්විය හැකිය.තමන්ටම ආවේනික වූ විශේෂිත ඉරියව්වකින් වේග පන්දු යවන ලසිත් මාලිංග, එක්දින ජාත්‍යන්තර ක්‍රිකට් දිවියේ අද සිය 200 වෙනි තරගයට ක්‍රීඩා කරනු ලැබේ.ඒ, ඉන්දියාවට එරෙහිව දඹුල්ලේදී පැවැත්වෙන පළමු එක්දින තරගයේදී ය.ශ්‍රී ලංකාව වෙනුවෙන් එක්දින ජාත්‍යන්තර තරග 200කට සහභාගි වූ 13 වෙනි ක්‍රීඩකයා බවට ලසිත් මාලිංග අද පත්විය.සෑම විටම පිතිකරුවන්ට හිස රඳයක් වූ ලසිත් මාලිංග ලක්මවගේ නාමය ලෝකය ඉදිරියේ බැබළ වූ විශිෂ්ට ගණයේ පන්දු යවන්නෙකු ලෙස හැඳින්විය හැකිය.1983 අගෝස්තු 23 වන දින ගාල්ලේදී මෙලොව එළිය දුටු ලසිත් මාලිංග මේ වනවිට 33 වන වියේ පසු වේ.ශ්‍රී ලංකා ක්‍රිකට් කණ්ඩායමට වසර 13ක් තිස්සේ සිය සේවය ලබාදෙන ලසිත් මාලිංග 2004 ජූලි 17වන දින ආසියානු කුසලාන තරගාවලියේදී එක්සත් අරාබි එමීර් කණ්ඩායමට එරෙහිව එක්දින ජාත්‍යන්තර තරග වරම් හිමි කර ගැනීමට සමත්විය.ඒ, ඔහු අද සිය 200 වෙනි ජාත්‍යන්තර එක්දින තරගයට ක්‍රීඩා කරන දඹුල්ල ක්‍රිකට් ක්‍රීඩාංගණයේදීම වීම විශේෂත්වයකි.සිය පළමු එක්දින ක්‍රිකට් තරගයේදී මාලිංග පන්දුවාර 10කදී නිලකුණු පන්දුවාර 2ක් සමගින් ලකුණු 39කට එක් කඩුල්ලක් දවා ගත්තේය.ඔහුගේ මංගල එක්දින කඩුල්ලේ ගොඳුර බවට එක්සත් අරාබි එමීර් කණ්ඩායමේ නායක කුරාම් ඛාන් පත්විය.මේ ආකාරයට සිය එක්දින ජාත්‍යන්තර ක්‍රිකට් දිවිය ආරම්භ කළ මාලිංග අද වනවිට ලෝකයේ විශිෂ්ටතම වේග පන්දු යවන්නෙකු වී හමාරයි.ඔහුටම ආවේණික වූ විශේෂිත ඉරියව්ව, යෝකර් පන්දු යැවීම, බවුන්සර් පන්දුව හා ඔහුගේ මඳ වේග පන්දුව (Slow Ball) හේතුවෙන් ලෝකයේ පිතිකරුවන් මාලිංග ඉදිරියේ අසරණ විය.මාලිංග මේ වනවිට එක්දින ජාත්‍යන්තර ක්‍රිකට් පිටිය තුළ කඩුලු ත්‍රිත්ව 3ක් ලබාගෙන තිබේ.එවැනි දස්කමක් දැක්වූ ලොව පළමු ක්‍රීඩකයා බවට ද ඔහු පත්විය.පන්දු 4ක් තුළ කඩුලු 4ක් දවාගත් ලෝකයේ එකම පන්දු යවන්නා ලෙස ද ලසිත් මාලිංග හැඳින්විය හැකිය.ඔහු එම දස්කම දක්වනු ලැබුවේ 2007 ලෝක කුසලාන තරගාවලියේදී දකුණු අප්‍රිකාවට එරෙහිව පැවති තරගයකදී ය.ෂොන් පොලොක්, ඇන්ඩෘ හෝල්, ජැක් කාලිස් සහ මකායා නිට්නි මාලිංගගේ විශිෂ්ට පන්දු යැවීම හමුවේ දැවී ගිය පිතිකරුවන් වේ.අනතුරුව 2011 ලෝක කුසලානයේදී ද ඔහු සිය දෙවන කඩුලු ත්‍රිත්වය ලබා ගත්තේය.ඒ, කෙන්නියා කණ්ඩායමට එරෙහිවයි.ඔහුගේ 3 වන කඩුලු ත්‍රිත්වය ලබා ගත්තේ ඔස්ට්‍රේලියා කණ්ඩායමට එරෙහිවයි.මේ වනවිට එක්දින තරග 199ක් ක්‍රීඩා කර ඇති ලසිත් මාලිංග බිඳහෙලා ඇති කඩුලු ගණන 298කි.ඔහු අද තරගයේදී කඩුලු 300 සීමාවට පැමිණයහොත් ශ්‍රී ලංකාව වෙනුවෙන් එම දක්ෂතාවය සිදු කරනු ලබන සිව්වැනි ක්‍රීඩකයා බවට පත් වේ.ලකුණු 38කට කඩුලු 6ක් බිඳ දැමීම මාලිංගේ හොඳම පන්දු යැවීම ලෙස හැඳින්විය හැකියි.අවස්ථා 7කදී ඔහු ඉනිමකදී කඩුලු 5 බැගින් ලබාගෙන තිබේ.පන්දු යැවීමේ දක්ෂතාවයන්ට අමතරව මාලිංග ලෝකයේ ක්‍රිකට් ලෝලීන් අතර ප්‍රසිද්ධියට පත්ව සිටින්නේ ඔහුගේ කෝණ්ඩා මෝස්තරයෙන් සහ දෑත් වල ඇති පච්ච (Tattoo) වලිනි.ලෝක ක්‍රිකට් වංශ කතාවට නව පිටුවක් එක් කරමින් ලක් මාතාවට ගෞරවයක් ලබා දුන් ලසිත් මාලිංගට සිය දක්ෂතාවයන් තව තව ත් ලෝකයේ හමුවේ ප්‍රදර්ශනය කිරීමට ශක්තිය ධෛර්ය ලැබේවායි අපි ප්‍රාර්ථනා කරමු..!! 