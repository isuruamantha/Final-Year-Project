කුසල් ශතයකින් ඉනිම සරසද්දී, ටස්කින් අහමඩ්ගෙන් කඩුලු ත්‍රිත්වයක් – වර්ශාව හේතුවෙන් තරගය අත්හරී
සංචාරක බංග්ලාදේශ කණ්ඩායමට එරෙහිව පැවැත්වෙන දෙවැනි එක්දින ක්‍රිකට් තරගයේ දී විශිෂ්ඨ ඉනිමක් ක්‍රීඩා කිරීමට යොවුන් ක්‍රීඩක කුසල් මෙන්ඩිස් සමත්විය.තම මංගල ශතකය වාර්තා කල කුසල් මෙන්ඩිස් අද ලකුණු 102 ත් රැස්කළේ පන්දු 107 ක් වැය කරමිනි.කාසියේ වාසිය දිනාගත් ශ්‍රී ලංකා කණ්ඩායම අද තරගයට පිවිසියේ වෙනස්කම් තුනක් සමගිනි.නුවන් කුලසේකර, නුවන් ප්‍රදීප් හා ඩිල්රුවන් පෙරේරා අද තරගයට ඇතුළත් කළේ, සචිත් පතිරණ, ලහිරු කුමාර හා ලක්ෂාන් සඳකැන්ට ස්ථාන අහිමිකරමිනි.අද පළමුවෙන් පන්දුවට පහරදීමට තීරණය කළ ශ්‍රී ලංකා කණ්ඩායම වෙනුවෙන් උපුල් තරංග ලකුණු 65 ක් රැස්කිරීමට සමත්විය.ඔහු හා කුසල් මෙන්ඩිස් දෙවැනි කඩුල්ලට එක්කළ ලකුණු 111 ක සබඳතාව බිඳ වැටුනේ බංග්ලාදේශ ක්‍රීඩක මහමදුල්ලා කෙලින්ම පන්දුව කඩුල්ලට එල්ල කරමින් උපුල් තරංගගේ කඩුල්ල දවා ගැනීමත් සමගිනි.අසේල ගුණරත්න ලකුණු 39 ක් හා මිලින්ද සිරිවර්ධන ලකුණු 30 ක් රැස්කළද බංග්ලාදේශ පන්දු යවන්නන් හා පන්දු රකින්නන් පසුපෙළ ක්‍රීඩකයන්ට සිත්සේ ලකුණු රැස්කිරීමට අවස්ථාව ලබා නොදීම දැකිය හැකි විය.ශ්‍රී ලංකා ඉනිමේ අවසන් කඩුලු තුන ලෙස අසේල ගුණරත්න, සුරංග ලක්මාල් හා නුවන් ප්‍රදීප් දවාගත් බංග්ලාදේශ වේගපන්දුයවන ක්‍රීඩක ටස්කින් අහමඩ් අද වාර්තා අතරට එක්විය.ඒ බංග්ලාදේශය වෙනුවෙන්, එක්දින තරගයක කඩුලු ත්‍රිත්වයක් දවා ගත් පස්වැනි ක්‍රීඩකයා ලෙසයි.ඔහු අද ලකුණූ 47 ක් ලබා දෙමින් කඩුලු 4 ක් දවා ගැනීමට සමත්විය‍..බංග්ලාදේශය පන්දුවාර 50 තුළ ජයග්‍රහණය සඳහා ලකුණු 312 ක් ලබා ගත යුතු විය.කෙසේ වෙතත්  පිළිතුරු ඉනිමට වර්ශාවෙන් බාධා එල්ලවීම හේතුවෙන්, නැවත තරගය පැවැත්වීමට නොහැකි විය.ඒ අනුව තරගය අවසන් වුණේ ප්‍රථිඵලයකින් තොරවයි.දෙරට අතර අවසන් එක්දින ක්‍රිකට් තරගය ලබන සෙනසුරාදා කොළඹ එස්.එස්.සී. පිටියේදී දිවා තරගයක් ලෙස පැවැත්වීමට නියමිතය. 