කොළඹ රාජකීය කණ්ඩායම පරදා මස්ටෑන්ග් කුසලානය ගල්කිස්ස ශාන්ත තෝමස් කණ්ඩායම දිනා ගනී (VIDEO)
කොළඹ රාජකීය කණ්ඩායම පරදා මස්ටෑන්ග් කුසලානය ජය ගැනීමට ගල්කිස්ස ශාන්ත තෝමස් කණ්ඩායම අද සමත් විය.ඔවුන් මෙම කුසලානය අඛණ්ඩව ජය ගත් සිව් වන අවස්ථාව මෙය යි.කොළඹ එස්.එස්.සී. පිටියේදී පැවැති එම තරගයේ කාසියේ වාසිය දිනූ රාජකීය ක්‍රිකට් නායක හේලිත විතානගේ පළමුවෙන් පන්දු රැකීමට තීරණය කළේ ය.ගල්කිස්ස ශාන්ත තෝමස් ක්‍රීඩකයින් නියමිත පන්දුවාර 50 අවසානයේ කඩුලු 7ක් දැවී රැස් කළ ලකුණු සංඛ්‍යාව 258කි.ඉනිමේ වැඩිම ලකුණු ලාභියා වූ රවිදු කොඩිතුවක්කු ලකුණු 95ක් රැස් කළේ ය.නායක රෝමේෂ් නල්ලප්පෙරුම ලකුණු 52යි.හේලිත විතානගේ ලකුණු 42ට කඩුලු 4ක් දවා ගත් අතර ගණිත සන්දීප ලකුණු 45ට කඩුලු 2ක් බිඳ හෙලී ය.ජයග්‍රහණය සඳහා රාජකීය ක්‍රීඩකයින්ට හිමි වූ ඉලක්කය ලකුණු 259කි.ලකිදු නානායක්කාර ලකුණු 44 ක් රැස් කළේ ය.අශේන් වික්‍රමසිංහ ලකුණු 26 යි.රාජකීය ඉනිමේ වැඩිම ලකුණු ලාභියා වූ තෙවිදු සේනාරත්න ලකුණු 75 යි.පවිත රත්නායක ලකුණු 37ට කඩුලු 3ක් දවා ගත්තේ ය.රාජකීය ක්‍රීඩකයින්ට නියමිත පන්දුවාර 50 ක් අවසානයේ කඩුලු 9 ක් දැවී රැස් කර ගැනීමට හැකි වූයේ, ලකුණු 247 ක් පමණි.ඒ අනුව ලකුණු 11කින් තරගය ජය ගත් ගලකිස්ස ශාන්ත තෝමස් කණ්ඩායම මස්ටෑන්ග් කුසලානයේ හිමිකරුවන් බවට මෙවරත් පත් විය. 