රංගන වමතින් ලොව ජයගනිද්දී,  ශ්‍රී ලංකාව තරගාවලියේ පෙරමුණ ගනී.
සංචාරක බංග්ලාදේශයට එරෙහිව පැවැති පළමු ටෙස්ට් ක්‍රිකට් තරගයෙන් ලකුණු 259 ක විශිෂ්ඨ ජයක් හිමිකරගැනීමට ශ්‍රී ලංකා කණ්ඩායම අද ගාල්ලේ දී සමත්විය.එහිදී ශ්‍රී ලංකා ටෙස්ට් නායක රංගන හේරත් ලොව වමත් පන්දුයවන්නන් අතර, පෙරමුණට පත්වූ යේ ලකුණු 59 කට කඩුලු 6 ක් දවා ගැනීමත් සමගයි.නවසීලන්ත දඟ පන්දුයවන ක්‍රීඩක ඩැනියල් විටෝරි මීට පෙර වමත් පන්දු යවන්නන් අතරින් වැඩිම ටෙස්ට් කඩුලු ලාභියා ලෙස කඩුලු 362 ක් ලබා සිටියේය.නමුත් රංගන අද එම කඩඉම පසු කරමින් කඩුලු 366 ක් තම නම ඉදිරියේ සටහන් කරගැනීමට සමත්වූයේ, තරග 79 කට පමණක් සහභාගීවීමෙන් වීම විශේෂත්වයක් විය.හේරත් අද ලබාගත් කඩුලු 6, ඔහු කඩුලු 5 කට වැඩි සංඛ්‍යාවක් ඉනිමකදී දවාගත් 29 වැනි අවස්ථාව ලෙසද සටහන් වේ.—ඊයේ දිනය අවසන් වනවිට, කිසිවෙකු නොදැවී ලකුණු 67 ක් ලබා සිටි බංග්ලාදේශ ආරම්භක පිතිකරුවන්ට අද සුභදායී වූයේ නැත.දිනයේ තමන් මුහුණදුන් පළමු පන්දුවෙන්ම අනපේක්ෂිත පහරකින් උඩ පන්දුවක් ලබා දුන් සෞම්‍ය සාකර්ට පිටියේ රැඳී සිටිමේ වාසනාව උදාවූයේ ශෝට් ලෙග් ක්‍රීඩක කුසල් මෙන්ඩිස්, සකාර්ගේ පහරින් ආරක්ෂාවීමට පන්දුවෙන් ඇස ඉවතට ගැනීම හේතුවෙනි.නමුත් අසේල ගුණරත්න එම පන්දුවාරයේ එල්ලකල දෙවැනි පන්දුවේදී සෞම්‍ය සාකර් දැවීගියේ කෙලින්ම පන්දුව කඩුල්ලේ වැදීම හේතුවෙනි.එම අවස්ථාව, ක්‍රීඩාලොලීන්ට මෙන්ම ක්‍රිකට් විචාරකයන්ගේ ද මතකයේ රැඳෙන අවස්ථාවක් වනවාට නොඅනුමානය.ඒ, සකාර් එම දැවීයෑම අභියෝගයට ලක්කිරීමට ඉල්ලීමක් කිරීම හේතුවෙනි.කෙලින්ම පන්දුව කඩුල්ලේ දැවටෙනු ඔහු නොදැන සිටීම හේතුවෙන් ඉල්ලීමක් කලද පැති විනිසුරු විසින් එය පැහැදිළි කිරීම හේතුවෙන් ඔහු පිටියෙන් ඉවත්විය.බංග්ලාදේශ ඉනිමේ පළමු කඩුලු 5 අද ලකුණු 37 ක් තුළ බිඳ හෙළීමට ශ්‍රී ලංකා පන්දු යවන්නන් සමත්විය.දිවා විරාමය වනවිට කඩුලු 5 ක් දැවී ලකුණු 157 ක් ලබා සිටි බංග්ලාදේශ කණ්ඩායමේ ඉතිරි කඩුලු 5 දිවා විරාමයෙන් පසුව ලකුණු 40 ක් තුළ දවා ගැනීමට රංගන ප්‍රමුඛ පන්දුයවන්නන් නැවත සමත්වූයේ, ප්‍රතිවාදීන්ට අමිහිරි පරාජයක් හිමිකරදෙමිනි.ඒ අනුව ශ්‍රී ලංකා කණ්ඩායමට ලකුණු 259 ක ජයක් හිමිවූයේ, බංග්ලාදේශයට එරෙහිව වාර්තා කල 15 වැනි ටෙස්ට් ජයග්‍රහණය ලෙසය.එය ශ්‍රී ලංකා කණ්ඩායම ඕනෑම ටෙස්ට් කණ්ඩායමකට එරෙහිව වාර්තා කල වැඩිම ජයග්‍රහණ සංඛ්‍යාව ලෙසයි.තරගයේ වීරයා සම්මානයට ක්‍රීඩකයන් කිහිප දෙනෙකුගේම දක්ෂතා ඉදිරිපත් වුවද පළමු ඉනිමේ දී ලකුණු 194 ක් රැස්කල කුසල් මෙන්ඩිස්ට එම ගෞරවය හිමිවිය.රංගන හේරත් මෙම තරගයේ දී කඩුලු 9 ක් දවා ගත් අතර, උපුල් තරංග ලකුණු 115 ක් දෙවැනි ඉනිමේ දී රැස් කිරීමට සමත්විය.ඔවුන්ට අමතරව ඩිල්රුවන් පෙරේරා ඉනිම දෙකේදීම කඩුලු 5 ක් හා ලකුණු 84 ක් රැස්කිරීම ද දැක්විය හැක.ශ්‍රී ලංකාව හා බංග්ලාදේශය අතර දෙවැනි හා අවසන් ටෙස්ට් තරගය ලබන 15 වැනි දා කොළඹ පී සරා ඕවල් පිටියේදී පැවැත්වේ.එය බංග්ලාදේශ කණ්ඩායම සහභාගීවන 100 වැනි ටෙස්ට් තරගයවේ. 