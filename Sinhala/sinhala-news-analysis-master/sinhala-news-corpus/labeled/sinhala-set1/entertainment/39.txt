මිනිත්තු කිහිපයකට විශ්ව රූ රැජිණ වූ කොළොම්බියාවේ  අරිආඩ්නා ගිළිහුණු කිරුළ ගැන කී කතාව
පසුගිය 20 වන දා විශ්ව රූ රැජිණ ලෙස කිරුළු පැළඳි පිලිපීනයේ පීයා වර්ස්ට්බක්ට වඩා මේ වන විට ලොව පුරා ප්‍රසිද්ධියට පත්ව සිටින්නේ, මිනිත්තු කිහිපයකට කිරුළ දැරූ කොළොම්බියානු තරගකාරියයි.තරගය මෙහෙය වූ ස්ටීව් හාවි අතින් සිදු වූ වරදක් හේතුවෙන් ඇයට අවසන් මහා තරගයේදී මිනිත්තු කිහිපයකට විශ්ව රූරැජිණ වීමට හැකි වූවා ය.තරගය මෙහෙය වූ අමෙරිකාවේ ස්ටීව් හාවිට සිදු වූ පැටලීමක් හේතුවෙන් ඔහු විශ්ව රූ රැජිණ ලෙස කොළොම්බියානු තරගකාරිය වූ අරිආඩ්නා ගුටිඑරස් අරිවාලෝ නම ප්‍රකාශයට පත් කළේ ය.කෙසේ වෙතත් මිනිත්තු කිහිපයකට පසුව සමාව අයදිමින් ඔහු යළි නිවේදනය කළේ, 2015 වසරේ රූ රැජිණ ඇය නොවන බව ත් පිලිපීනයේ පීයා වර්ස්ට්බැක් 2015 වසරේ රූ රැජිණ වන බව ත් ය.ඒ අනුව කොළොම්බියා තරගකාරියගේ හිස මත පළඳා තිබූ කිරුළ ගෙන යළි එය පිලිපීන තරගකාරියගේ හිස මත පැළඳවී ය.කෙසේ වෙතත් 21 හැවිරිදි අරිආඩ්නා ගුටිඑරස් අරිවාලෝ තමන්ට මුහුණ දීමට අභාග්‍ය සම්පන්න සිදුවීම පිළිබඳව Instagram ඔස්සේ කනගාටුදායක ලෙස අදහස් පළ කර තිබේ.ඇය පවසා ඇත්තේ, මෙම සිදුවීම සිය දෛවයේ ලියවී ඇති එකක් වන්නට ඇති බව ය.විශ්ව රූ රැජිණ ලෙස කිරුළු පැළඳි පිලිපීනයේ පීයා වර්ස්ට්බක්ට සුබ පතුම් එක් කිරීමට ද ඇය එහිදී අමතක කර නොමැත.හදවත සංකේතවත් වන සේ හස්ත මුද්‍රාවක් සහිත ඡායාරූපයක් පළ කරමින් අරිආඩ්නා වැඩිදුරටත් පවසා ඇත්තේ, කුණාටුවකට හසු වූ තමන් මේ වන විට සංසුන් තත්ත්වයට පත්ව සිටින බව ය.එම අවස්ථාවේ තමාට සිත දැඩි කරගනිමින් ශක්තිමත්ව ඊට මුහුණ දීම සඳහා සහය දුන් සියලු ම දෙනාට ද ඇය ස්තුතිය පළ කරන්නී ය.මිනිත්තු කිහිපයකට හෝ විශ්ව රූ රැජිණ වී රටට ආඩම්බරයක් ගෙන ඒමට හැකිවීම සම්බන්ධයෙන් මෙන් ම මෙම සිදුවීමත් සමග කොලොම්බියා නාමය ලොව පුරා සෑම දෙනා අතර ම කාතා බහට ලක්වීම පිළිබඳ තමා අතිශය සතුටට පත්ව සිටින බව ඇය වැඩිදුරටත් පවසා තිබේ. 