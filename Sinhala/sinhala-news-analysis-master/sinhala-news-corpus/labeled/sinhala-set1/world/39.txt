තවත් රටවල් 3කින් කටාර් රාජ්‍යයට රාජ්‍ය තාන්ත්‍රික සීමා: ශ්‍රී ලාංකික ශ්‍රමිකයින්ට කුමක් සිදුවෙයිද?
අන්තවාදී මුස්ලිම් ත්‍රස්තවාදී කණ්ඩායම්වලට මුදල් යෙදවීමේ චෝදනාව මත කටාර් රාජ්‍යය සමග පවතින රාජ්‍ය තාන්ත්‍රික සබඳතා අත්හිටුවීමට රටවල් 7ක් මේ වනවිට පියවර ගෙන තිබේ.කටාර් රාජ්‍යය හා පවතින සියලු රාජ්‍ය තාන්ත්‍රික සබඳතා අත්හිටුවීමට, ඊයේ රටවල් 4 ක් පියවර ගත් අතර, අද එම ලැයිස්තුවට තවත් රටවල් 3 ක් එක්විය.ඒ, ලිබියාව, යේමනය හා මාලදිවයිනයි.මෙම සියලු රටවල් අමෙරිකාවට හිතවත් රාජ්‍යයන් වන අතර මෙම හදීසි සම්බාධකවලට හේතුව, ජනපති ට්‍රම්ප්ගේ මැදපෙරදිග සංචාරය විය හැකි බවට මත පළ වේ.පැය කිහිපයක් ඇතුළත කිසිඳු පූර්ව දැනුම් දීමකින් තොරව මැද පෙරදිග කලාපයේ බලවත්ම රටවල් 4 කටාර් රාජ්‍යයට එරෙහි වීමට තීරණය කළ ප්‍රධාන සාධකය ලෙස පෙන්වා දෙන්නේ අන්තවාදී මුස්ලිම් ත්‍රස්තවාදී කණ්ඩායම්වලට මුදල් යෙදවීමයි.ඉරානයේ ආරක්ෂක අංශ වලට ද කටාර් රියාල් මිටි ගණන් සපයන බවට සෞදි අරාබිය විසින් චෝදනා කරනු ලැබේ.මෑතකදී කටාර් රජය, ජිහාඩ් අන්තවාදීන්ට සහ ඉරාක ආරක්ෂක හමුදාවන්ට ඩොලර් බිලියනයක මුදලක් කප්පම් ලෙස ගෙවු බව ෆයිනෑන්ෂල් ටයිම්ස් පුවත් පත අනාවරණ කර තිබුණි.සිරියානු අන්තවාදී කැරළිකරුවන්ට අවි සැපයෙන්නේ කටාර් රජයෙන් බව ද එහි සඳහන් ය.ට්‍රම්ප්ගේ රියාද් සංචාරය සිදු වූ සතියේම සෞදි අරාබිය, බහරේන්, ඊජිප්තුව සහ එක්සත් අරාබි එමීර් රාජ්‍ය, කටාර් ප්‍රවෘත්ති අඩවි වාරණය කිරීමට කටයුතු කළේය.අද එම රටවල් 4 සමග යේමනය, ලිබියාව හා මාලදිවයින, කටාර් රාජ්‍ය සමඟ කිසිඳු ප්‍රවාහන සම්බන්ධතාවක් නොපැවැත්වීමට තීරණය කර තිබේ.ඒ අනූව, එතිහාඩ්, ෆ්ලයි ඩුබායි, එමිරේට්ස්, එයාර් අරෙබියා යන ගුවන් සමාගම්, කටාර් රාජ්‍යයේ ගුවන් ගමන් අත්හිටුවා තිබේ.එමෙන්ම , කටාර් සිට පැමිණෙන්නෙකුට හෝ කටාර් වෙත යන පුද්ගලයෙකුට , ඉහත රටවල් 7 සතු , ගුවන් මාර්ග , මුහුද මාර්ග සහ ගොඩබිම් දේශ සීමා තරණය කිරීමටද අවසර නැහැ.එම රටවල් 7 තුළ සේවයේ යෙදී සිටින සියලු කටාර් රාජ්‍ය තාන්ත්‍රිකයින්ට පැය 48 ක් ඇතුළත ඉවත්වන්නැයි දැනුම් දී ඇති අතර, එක්සත් අරාබි එමීර් රාජ්‍ය තුළ සිටින කටාර් ජාතිකයින් දින 14 ක් තුළත් , සෞදි හා බහරේන් තුළ සිටින කටාර් ජාතිකයින්ට දින 21 ක් තුළත් ඉවත් වීය යුතු බව දන්වා තිබේ.මැදපෙරදිග කලාපයේ , බොරතෙල් හා ගෑස් සංචිතවලින් පොහොසත් රටවල් අතුරින් තුන්වැනි ස්ථානය හිමි කටාර් රාජ්‍යය ක්‍රය ශක්තිය සැළකූ විට ලොව ඉහළම ඒක පුද්ගල ආදායම හිමි රාජ්‍යයයි.කටාර් රාජ්‍යයේ ජනගහණයෙන් සියයට 25 ක් ඉන්දීය ජාතිකයින් වන අතර සියයට 5.6% ක් ශ්‍රී ලාංකිකයින් වේ.එහි වෙසෙන ශ්‍රී ලංකිකයින් ගණන 145, 256කි .කටාර්හී ශ්‍රම බලකායෙන් සියයට 90 ක්ම විදේශකයින් වේ.සම්පූර්ණයෙන්ම ආනයනික ආහාර මත යැපෙන රාජ්‍යයක් වන ඔවුන්ට අවශ්‍ය ආහාරවලින් සියයට 50 ක්ම ප්‍රවාහනය කරන්නේ සවුදි අරාබිය හරහායි.2022 ලෝක කුසලාන පාපන්දු තරාඟාවලියේ සත්කාරක රාජ්‍යය ලෙසද කටාර් මේ වනවිට තෝරාගෙන තිබේ.කෙසේ වෙතත්, කලාපීය වශයෙන් බලවත් රටවල් 7 කින්ම ප්‍රතික්ෂේප වූ කටාර් රාජ්‍යය තවමත් ඔවුන් වෙත එල්ල වී ඇති චෝදනාව පිළිගන්නේ නැහැ.කටාර් රාජ්‍යයේ පවතින තත්ත්වයත් සමග කටුනායක ජාත්‍යන්තර ගුවන් තොටුපොළේ පිහිටි වාණිජ බැංකු ශාඛා කටාර් රියාල් හුවමාරුව තාවකාලිකව නවතා දමා තිබූ අතර පසුව දහවල් යළි එය ආරම්භ කෙරිණි.නිවේදනයක් නිකුත් කරමින් ශ්‍රී ලංකා මහබැංකුව පැවසුවේ කටාර් රියාල් භාර නොගන්නා ලෙස වාණිජ බැංකුවලට දැනුම්දී ඇති බවට පළවූ වාර්තා ප්‍රතික්ෂේප කරන බව ය.කටාර් රියාල් ශ්‍රී ලංකා රුපියල්වලට හුවමාරු කරගත නොහැකිව කටාර් සිට පැමිණි ශ්‍රී ලාංකිකයින් පිරිසක් අද අලුයම කටුනායක ගුවන් තොටුපොළේදී අපහසුතාවට පත්විය. 