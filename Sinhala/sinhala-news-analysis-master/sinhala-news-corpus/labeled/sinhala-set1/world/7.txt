ජපානයට ඉහළින් උතුරු කොරියානු මිසයිලයක්
උතුරු කොරියාව ජපානයට ඉහළින් ගමන් කරන සේ මිසයිල ප්‍රහාරයක් එල්ල කර තිබේ.විදෙස් මාධ්‍ය වාර්තා කළේ, මෙය කලාපයේ නොසන්සුන්තාව උත්සන්න කිරීමට හේතු වී ඇති බව ය.ජපාන වේලාවෙන් අලුයම 5.58ට ගුවන්ගත වූ මිසයිලය ඉන් මිනිත්තු 8කට පසුව ජපාන ගොඩබිම පසු කර ගොස් උදෑසන 6.12ට මුහුදට කඩා වැටී තිබේ.විදෙස් මාධ්‍ය වාර්තා කළේ, එය මුහුදට කඩා වැටීමට පෙර කොටස් 3කට වෙන්ව ඇති බව ය.මෙම මිසයිලය බිම හෙළීම සඳහා ජපාන ආරක්ෂක අංශ කිසිදු පියවරක් ගෙන නොමැත.මිසයිල ප්‍රහාරයෙන් පසුව ජපාන අගමැති ශින්ෂෝ අබේ ප්‍රකාශ කර ඇත්තේ, උතුරු කොරියාවෙන් එල්ල විය හැකි ප්‍රහාරවලින් ජපාන ජනතාවගේ ජීවිත ආරක්ෂා කර ගැනීමට සියලු පියවර ගන්නා බව ය.මේ අතර මෙම මිසයිල ප්‍රහාරය පෙර නොවූ විරූ තර්ජනයක් ලෙස සලකන බව ජපාන කැබිනට් මණ්ඩල ප්‍රධාන ලේකම් යොෂිහිඩේ සුගා ප්‍රකාශ කළේ ය.ඔහු කියා සිටියේ, මීට දැඩි ප්‍රතිචාරයක් ලබා දීමට අපේක්ෂා කරන බව ය. 