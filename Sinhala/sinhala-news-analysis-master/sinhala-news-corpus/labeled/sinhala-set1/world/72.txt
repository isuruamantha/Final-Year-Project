උතුරු කොරියාවෙන් අමෙරිකාවට අනතුරු ඇඟවීමක්!
උතුරු කොරියාවේ මිසයිල ක්‍රියාකාරකම් හේතුවෙන් මේ වනවිට උතුරු කොරියාව සහ අමෙරිකාව අතර දැඩි මතභේදකාරීත්වයක් නිර්මාණය වෙමින් තිබේ. එහි නවතම තත්ත්වය වන්නේ, අමෙරිකාවට එරෙහිව යුද ක්‍රියාමාර්ග ගන්නා බවට උතුරු කොරියාව අනතුරු අඟවා සිටීමයි.උතුරු කොරිනු නියෝජ්‍ය විදේශ අමාත්‍ය හැන් සොන්ග් රයොල් විදෙස් මාධ්‍ය අමතමින් පවසා ඇත්තේ, මිසයිල අත්හදා බැලීම් කිසිසේත් නතර නොකරන බව ත් කෙතරම් බලපෑම් එල්ල වුව ද ඉදිරියේදී සතියක් පාසා මිසයිල අත්හදා බැලීම් සිදුකරන බවත් ය.උතුරු කොරියාව මෙවැනි දැඩි ප්‍රකාශ නිකුත් කරමින් සිටින්නේ, එරට මිසයිල අත්හදා බැලීම් වහා ම අත්හිටුවන ලෙසට අමෙරිකාව කරන බලපෑම්වලට ප්‍රතිචාර වශයෙනි.නියෝජ්‍ය අමාත්‍යවරයා අවධාරණය කර සිටින්නේ, අමෙරිකාව තමාට එරෙහිව යුද ප්‍රහාරයක් සැලසුම් කරන්නේ නම්, උතුරු කොරියාව ද අමෙරිකාවට න්‍යෂ්ටික ප්‍රහාරයක් එල්ල කිරීමට පසුබට නොවන බවයි.මීට පෙර අමෙරිකානු උප ජනාධිපති මයික් පෙන්ස් උතුරු කොරියාවට අනතුරු ඇඟවූයේ, යළි මිසයිල අත්හදා බැලීම් සිදු නොකරන ලෙසයි.ඔහු වැඩිදුරටත් පැවසුවේ, උතුරු කොරියාවේ ක්‍රියාකාරකම් සම්බන්ධයෙන් අමෙරිකාව ඉවසීමෙන් ක්‍රියා කළ යුගය අවසන් වූ බවයි.පසුගිය වසර කිහිපයක සිටම එක්සත් ජාතීන්ගේ සම්බාධාක සහ අන්තර්ජාතික බලපෑම් කිසිවක් නොතකමින් උතුරු කොරියාව සිය න්‍යෂ්ටික සහ මිසයිල අත්අහදා බැලීම් සිදුකරමින් සිටී.උණුසුම්කාරී තත්ත්වයක් නිර්මාණය වී තිබියදී ත් පසුගිය දා උතුරු කොරියාව මෙම වසරේ සිය 6 වන මිසයිල අත්හදා බැලීම ද සිදු කළේ ය.කෙසේ වෙතත් උතුරු කොරියාවේ එම මිසයිල අත්හදා බැලීම අසාර්ථක විය.අමෙරිකානු උප ජනපති මයික් පෙන්ස් උතුරු කෙරියාවේ එම මිසයිල අත්හදාබැලීම අසාර්ථක වී පැය කිහිපයකට පසුව දකුණු කොරියාවේ සංචාරයක නිරත විය.එහිදී උප ජනාධිපතිවරයා පවසා ඇත්තේ, අමෙරිකාව කිසිදු අවස්ථාවක දකුණු කොරියාවට තනි නොකරන බව ය.සිරියාව සහ ඇෆ්ගනිස්ථානය සම්බන්ධයෙන් ජනාධිපති ට්‍රම්ප් ගනු ලැබූ තීරණවලින් අමෙරිකාවේ ශක්තිය යළි ලොව හමුවේ විදහා දැක්වූ බව ද උප ජනාධිපතිවරයා සිහිපත් කර ඇත.ඔහු එහිදී වැඩිදුරටත් අවධාරණය කර අත්තේ, උතුරු කොරියාවට තම අධිෂ්ඨානය හෝ මෙම කලාපය තුළ එක්සත් ජනපදයේ සන්නද්ධ හමුදා ශක්තිය පරීක්ෂා කිරීමට නොහැකි බවයි.මේ අතර දකුණු කොරියානු වැඩබලන ජනාධිපති හවාන් කිඕ – අන් පසුගිය සඳුදා පැවසුවේ, උතුරු කොරියාව අමෙරිකානු ජනාධිපති ඩොනල්ඩ් ට්‍රම්ප්ගේ බලය පරීක්ෂාව ට භාජනය නොකළ යුතු බව ය.පසුගිය කාලයේ දී අමෙරිකානු ආරක්ෂක ලේකම් රෙක්ස් ටිලර්සන් ද උතුරු කොරියාවට අනතුරු අැඟවීමක් සිදු කළේ ය.එහෙත්  උතුරු කොරියාව යළි යළි ත් අවධාරණය කළේ, අමෙරිකාවට ප්‍රහාරයක් එල්ල කළ හැකි පරිදි අන්තර්මහාද්වීපික බ්ලැස්ටික් මිසලිය අත්හදා බැලීමක් සිදු කරන බවයි.එහෙත් අමෙරිකානු ජනාධිපතිවරයා අවධාරණය කර සිටියේ උතුරු කොරියාවට එවැනි අත්හදාබැලීමක් සඳහා කිසිදු ඉඩක් නොතබන බවයි.මේ අතර ජනාධිපතිවරයා පසුගිය දා නාවික හමුදා ප්‍රහාරක කණ්ඩායමක් කොරියානු අර්ධද්විපයට යොමු කළ අතර අමෙරිකාව සහ දකුණු කොරියාව ඒකාබද්ධ මිසයිල ආරක්ෂණ පද්ධතියක් ද ස්ථාපනය කළේ ය.කෙසේ වෙතත් අමෙරිකාව උතුරු කොරියාවේ සමීපතමයා වන චීනය සමග තවදුරටත් ගනුදෙනු කරමින් සිටින අතර අමෙරිකාව චීනයෙන් ඉල්ලා සිටින්නේ උතුරු කොරියාවට සිය න්‍යෂ්ටික ක්‍රියාකාරකම් වහා ම නතර කරන ලෙස බලපෑම් කරන ලෙසයි.සියලු ම ආකරයේ අත්හදා බැලීම් අත්හිටුවා සාමකාමී විසඳුමකට එළැඹෙන ලෙස චීනය උතුරු කොරියාවෙන් ඉල්ලා සිටිය ද ඒ සම්බන්ධයෙන් උතුරු කොරියාවට දැඩි බලපෑමක් එල්ල කරන බවක් දක්නට නොමැත.මේ අතර සිරියානු රජයේ හමුදාව රසායනික ප්‍රහාරයක් එල්ල කළ බවට චෝදනා එල්ල වූ සිරියානු හමුදා මූලස්ථානයකට අමෙරිකාව මිසයිල ප්‍රහාරයක් එල්ල කිරීම උතුරු කොරියාව හෙළා දකිමින් අදහස් පළ කළේ ය.එක්සත් ජාතීන්ගේ උතුරු කොරියානු නිත්‍ය නියෝජිත කිම් ඉන් ර්යොන්ග් ප්‍රවෘත්ති සාකච්ඡාවක් කැඳවමින් පැවසුවේ, අමෙරිකාව ගෝලීය සාමයට හා ස්ථාවරත්වයට බාධා පමුණුවමින් සිටින බවයි.අමෙරිකාවේ බලපෑම් හෝ වෙනත් කිසිදු රටක ඉල්ලීම් හමුවේ උතුරු කොරියාව කිසිලෙසකින් සිය මිසයිල  අත්හදාබැලීම් එක් අඩියකින් හෝ පිටුපසට ගැනීමේ සූදානමක් තිබෙන බවක් පෙනෙන්නට නැත. 