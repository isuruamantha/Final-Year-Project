උතුරු කොරියාව සයවන වරටත් න්‍යෂ්ටික අත්හදා බැලීමක් සිදුකර ඇතැයි ජපානයෙන් චෝදනා
උතුරු කොරියාව සයවන වරටත් න්‍යෂ්ටික අත්හදා බැලීමක් සිදුකර ඇතැයි ජපානය පවසයි.ජාතික ආරක්ෂක කවුන්සිල හමුවකින් අනතුරුව ජපාන විදේශ අමාත්‍ය තරෝ කොනෝ සඳහන් කළේ, සියලු දත්ත අධ්‍යනය කිරීමෙන් පසු එම නිගමනයට එළැඹි බව ය.උතුරු කොරියාව දෙසින් අද පෙරවරුවේ ඉතා විශාල භූ කම්පනයක් වාර්තා විය.උතුරු කොරියාවේ ඊසාන දිග දෙසින් වාර්තා වූ මැග්නිටියුඩ් ඒකක 6 යි දශම 3 ක ප්‍රභලත්වයෙන් යුත් මෙම භූ චලනය පිපිරීමක් විය හැකි බව අමෙරිකානු භූ විද්‍යාඥයින් සඳහන් කළේය.උතුරු කොරියානු නායක කිම් ජොං අන් නව ආකාරයේ හයිඩ්‍රජන් බෝම්බයක් පරීක්ෂා කරන අයුරු දැක්වෙන ජායාරූප පල වී පැය කිහිපයකට පසුව එරටින් මෙම භූ කම්පනය වාර්තා විය.එම සිදුවීමෙන් අනතුරුව කඩිනමින් ජාතික ආරක්ෂක කවුන්සිල හමුවක් කැඳවීමට දකුණු කොරියාව පියවර ගැනිණි.දකුණු කොරියානු බලධාරීන් සඳහන් කළේ, උතුරු කොරියාවේ පන්ග්යේ රී නැමති න්‍යෂ්ටික අත්හදා බැලීමේ කලාපය පිහිටි ප්‍රදේශයෙන් එම කම්පනය වාර්තා වූ බව ය.මෙය පිපිරීමක් බවට අනුමාන කරන බව චීන භූ චලන පාලනාධිකාරිය සඳහන් කළේය. 