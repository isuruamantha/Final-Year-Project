ශ්‍රීලනිප 66 වන සංවත්සරය වෙනුවෙන් විශේෂ රථ වාහන සැලැස්මක්
ශ්‍රී ලංකා නිදහස් පක්ෂයේ 66 වන සංවත්සරය අද පස්වරු 2.30 ට බොරැල්ල කැම්බල් පිටියේදී පැවැත්වේ.පක්ෂයේ සභාපති, ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්වෙන මෙවර සංවත්සරයේ තේමාව “ජනබලය හරි අතට” යන්නයි.ශ්‍රී ලංකා නිදහස් පක්ෂයේ මහලේකම්, අමාත්‍ය දුමින්ද දිසානායක මහතා පැවසුවේ සංවත්සරය සඳහා සියලු කටයුතු සුදානම් බව ය.මේ අතර, ශ්‍රී ලංකා නිදහස් පක්ෂ සංවත්සරය වෙනුවෙන් රථවාහන හා ආරක්ෂක රාජකාරි සඳහා නිලධාරීන් 700 ක් පමණ යොදවා ඇති බව පොලීසිය පවසයි.පොලිස් මාධ්‍ය ප්‍රකාශක, පොලිස් අධිකාරි රුවන් ගුණසේකර මහතා ප්‍රකාශ කළේ, අද පෙරවරු 11 සිට බොරැල්ල ප්‍රදේශය ආශ්‍රිතව විශේෂ රථවාහන සැලැස්මක් ද ක්‍රියාත්මක වන බව ය.පෙරවරු 11.00 සිට බේස්ලයින් මාර්ගයේ ඉන්ද්‍රම් හන්දියේ සිට බොරැල්ල මංසන්ධිය දක්වා වූ මාර්ගයේ රථවාහන ධාවනය සීමා කර තිබේ.ඒ, අනුව පෑලියගොඩ සිට බොරැල්ල දෙසට ධාවනය වන වාහන ශ්‍රී සද්ධර්ම මාවත, මාළිගාවත්ත, පංචිකාවත්ත හරහා මරදාන පාර ඔස්සේ ගමන් කළ යුතුයි.බොරැල්ල සිට පෑලියගොඩට ගමන් ගන්නා වාහන මරදාන පාර, මරදාන පාලම හන්දිය, ටෙක්නිකල් හන්දිය, ශ්‍රී සංඝරාජ මාවත, මාළිගාවත්ත හෝ කොටහේන හරහා පෑලියගොඩට ගමන් කළ යුතු වේ.මේ අතර, සංවත්සරය වෙනුවෙන් ශ්‍රී ලංකා නිදහස් පක්ෂය බස් රථ 1,700 කට ආසන්න ප්‍රමාණයක් වෙන්කර ගෙන ඇති බව ශ්‍රී ලංකා ගමනා ගමන මණ්ඩලය පවසයි.එහි මෙහෙයුම් අධීකාරි ආර්.ටී. චන්ද්‍රසිරි මහතා ප්‍රකාශ කළේ ඉන් රුපියල් මිලියන 18 ක ආදායමක් ලැබී ඇති බව ය. 