“පොහොසත් රටක්” – රජයේ ආර්ථික සැලැස්ම එළිදැක්වේ
2025 පොහොසත් රටත් යන තේමාව මැයෙන්, ශ්‍රී ලංකාවේ ආර්ථික ප්‍රතිපත්ති ප්‍රකාශනය එළිදැක්වීම අද පස්වරුවේ සිදු කෙරුණි.ඒ, ජනාධිපති මෛත්‍රීපාල සිරිසේන මහතා හා අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙනි.සමුළුව පැවැත්වූයේ බණ්ඩාරනායක සම්මන්ත්‍රණ ශාලා පරිශ්‍රයේදී ය.ශ්‍රී ලංකාව පොහොසත් රටක් බවට පත්කිරීම මෙම ආර්ථික දැක්මේ ඉලක්කයයි.කරුණු ගණනාවකින් සමන්විත වන එම ආර්ථික දැක්මේ ඉදිරි 3වසර තුළ සංවර්ධන සඳහා ඇති ගැටළු විසඳීමට පුළුල් ආර්ථික ක්‍රමෝපායන් ක්‍රියාත්මක කරන බව සඳහන් වේ.එමෙන් ම ආර්ථීකය ඉහළ නැංවීමට අදාළ කරුණු ගණනාවක් විවිධ අංශ කෙරෙහි අවධානය යොමු කරමින් මෙහි ඉදිරිපත් කර තිබේ.ආර්ථික හා සමාජයීය යටිතල පහසුකම් දියුණු කිරීම කෙරෙහි ද අවධානය යොමු කරන බව නව ආර්ථික දැක්මේහි සඳහන් ය.එහි දැක්වා ඇත්තේ, ඩිජිටල් සහ අනෙකුත් නැගී එන තාක්ෂණයන් භාවිතය තුළින් ගෝලීය වශයෙන් තරගකාරී රටක් බවට පත්වීමට අපේක්ෂා කරන බවයි.මෙම රජය යටතේ, සියළුම සේවකයින් සඳහා දායක විශ්‍රාම වැටුප් ප්‍රතිලාභ ක්‍රමවේදයක් ආරම්භ කරන බව ත් සමෘද්ධි වැඩසටහන වැඩිදියුණු කරන බව ත් දැක්වෙන්නේ, සමාජ ආරක්ෂණ වැඩසටහන් පිළිබඳව අවධානය යොමු කරමිනි.කෘෂී කාර්මික අංශයේ දියුණුව සඳහා වූ වැඩපිළිවෙල ගණනාවක් ද රජයේ 2025 තෙක් වන ආර්ථික දැක් ම තුළින් හඳුන්වා දී තිබේ.සම්මුතිවාදී ආණ්ඩුවට දෙවසරක් සපිරීමත් සමග රටේ ඉදිරිගමන් මග පිළිබඳව මෙහිදී අදහස් පළ විය.අනතුරුව යොවුන් පාර්ලිමේන්තුව නියෝජනය කරන තරුණ තරුණයින් පිරිසක් සමග ජනාධිපතිවරයා විවෘත සංවාදයකට එක් ව තිබේ. 