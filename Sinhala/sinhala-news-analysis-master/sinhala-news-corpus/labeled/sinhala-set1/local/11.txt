අර්ජුන් ඇලෝසියස් දෙවන දිනටත් විමර්ශන නිලධාරීන් හමුවේ ප්‍රකාශයක් දෙයි
පර්පෙචුවල් ව්‍යාපාර සමූහයේ අර්ජුන් ඇලෝසියස් මහතා දෙවන දිනටත් අද බැඳුම්කර ගනුදෙනු විමර්ශනය කරන ජනාධිපති කොමිසමට පැමිණියේ ය.අර්ජුන් ඇලෝසියස් මහතා අද පෙරවරු 9.30ට පමණ බැඳුම්කර ගනුදෙනු විමර්ශනය කරන ජනාධිපති කොමිසමට පැමිණියේ සිය නීතිඥවරයා සමග ය.ඔහු කොමිෂන් සභාව තුළට ඇතුළත් කර ගැනුණේ විශේෂ ශරීර පරික්ෂාවකින් අනතුරුව ය.විදේශ කටයුතු අමාත්‍ය තිලක් මාරපන මහතාගේ සොහොයුරු ජනාධිපති නීතිඥ ගාමිණි මාරපන මහතා අර්ජුන් ඇලෝසියස් මහතා වෙනුවෙන් පෙනී සිටින බව බැඳුම්කර විමර්ශන කොමිසම අද නිවේදනය කළේ ය.පර්පෙචුවල් ට්‍රෙෂරීස් සමාගමේ විධායක නිලධාරී කසුන් පාලිසේන මහතා සාක්ෂි ලබා දීමෙන් අනතුරුව පර්පෙචුවෙල් ට්‍රෙෂරීස් සමාගම වෙනුවෙන් පෙනී සිටි ජනාධිපති නීතිඥ නිහාල් ප්‍රනාන්දු මහතා තවදුරටත් ඔවුන් වෙනුවෙන් පෙනී නොසිටින බැවින් තමන් නව නීතිඥවරයෙකු ලබා ගත යුතු බව කොමිසම අද පාලිසේන මහතාට අවවාද කළේ ය.අද සාක්ෂි ලබා දීමේදී අනාවරණය වූයේ පර්පෙචුවල් ට්‍රෙෂරීස් සමාගම පර්පෙචුවල් ඇසෙට් මැනේජ්මන්ට් සමාගම, පර්පෙචුවල් කැපිටල් හෝල්ඩින්ග්ස් ලිමිටඩ් සමාගම, පර්පෙචුවල් කැපිටල් සමාගම, ඩබ්ලිව්.එම්. මෙන්ඩිස් යන සමාගම්වලින් ප්‍රතිලාභ ලබන හිමිකරුවන් වන්නේ, අර්ජුන් ඇලෝසියස් සහ ජෙෆ්රි ඇලෝසියස් යන අය බව ය. 