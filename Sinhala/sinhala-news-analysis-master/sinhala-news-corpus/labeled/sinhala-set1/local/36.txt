අදත් දිස්ත්‍රික්ක රැසකට තද වැසි
අද දිනයේත් දිවයිනේ නිරිතදිග ප්‍රදේශවලින් තද වැසි අපේක්ෂා කරන බව කාලගුණ විද්‍යා දෙපාර්තමේන්තුව දැනුම් දෙයි.මේ අතර ආපදා කළමනාකරණ මධ්‍යස්ථානය ජනතාවගෙන් ඉල්ලා සිටින්නේ නාය යාම් ලක්ෂණ දක්නට ඇත්නම් එම ප්‍රදේශවලින් ඉවත්ව ආරක්ෂිත ස්ථාන වෙත යොමු වන ලෙස ය.ඊයේ පෙරවරුවේ සිට ඇද හැළුණු අධික වර්ෂාව හේතුවෙන් ගාල්ල, මාතර ඇතුළු දිස්ත්‍රික්ක කිහිපයක පහත් බිම් ජලයෙන් යටවී තිබිණි.නාය යාම් අවදානම් ස්ථානවලින් ඉවත්ව ආරක්ෂිත ස්ථාන වෙත යොමු වන ලෙස ආපදා කළමනාකරණ මධ්‍යස්ථානය ඊයේ රාත්‍රියේ ජනතාවට දැනුම් දුන්නේ වැසි තත්ත්වය තවදුරටත් අපේක්ෂා කිරීම හේතුවෙනිමේ අතර බෝපේ පෝද්දල ප්‍රදේශීය ලේකම් කොට්ඨාසයේ පියදිගම කරිටාස් නිවාස සංකීර්ණයේ නිවාස 16ක් ජලයෙන් යටවිණි.මෙම නිවාස සංකීර්ණය පිහිටා ඇත්තේ, පියදිගම දුම්රියපොළ මාර්ගයේ සුදර්ශනාරාම විහාරස්ථානය අසල ය.මෙම නිවාස ගිං ගඟට ජලය ගලාබසින අතු ගංඟාවක් ආශ්‍රිත පහත් බිමක ඉදිකළ ඒවා බව අප වාර්තාකරු පැවසී ය.ප්‍රදේශවාසීන් පැවසුවේ, මේ හේතුවෙන් මෙම ප්‍රදේශය නිරන්තරයෙන් ජල ගැලීම්වලට ලක්වන බව ය.කරිටාස් නිවාස සංකීර්ණය මීට වසර 12කට පමණ පෙර සුනාමි ව්‍යසනය හේතුවෙන් ඉඩම් අහිමිවූවන්ට ලබා දුන් නිවාස ව්‍යාපෘතියකට අයත් ය. 