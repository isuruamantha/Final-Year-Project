ඔක්තෝබර් 01 වැනිදා සිට ත්‍රිරෝද රථවල ටැක්සි මීටරය අනිවාර්ය කෙරේ
ලබන ඔක්තෝබර් මස 01 වැනිදා සිට ක්‍රියාත්මක වන පරිදි මගීන් හා භාණ්ඩ ප්‍රවාහනය කරන ත්‍රිරෝද රථ සඳහා ටැක්සි මීටරයක් තිබිය යුතු බවට ගැසට් මගින් ප්‍රකාශයට පත් කර තිබේ.ඒ, අනුව ගාස්තු ගෙවීමෙන් පසු මගියාගේ ඉල්ලීම පරිදි රිසිට් පතක් නිකුත් කිරීමට කටයුතු කළ යුතුයි.රිසිට් පතෙහි ගමන් කළ දුර, වාහන ලියාපදිංචි අංකය, අය කළ ගාස්තුව සහ ලබාගත් දිනය ඇතුළත් විය යුතු වේ.ගාස්තු මත පුද්ගලයින් හා භාණ්ඩ ප්‍රවාහනයේදී මගීන්ට පැහැදිලිව පෙනෙන ලෙස රියැදුරු අසුන පිටුපස වාහනය ලියාපදිංචි අංකය, රියැදුරුගේ නම සහ ලියාපදිංචි අංකය, රියැදුරුගේ ඡායාරූපක් ප්‍රදර්ශනය කළ යුතු වේ.ත්‍රිරෝද රථ රියැදුරෙකු සේවයේ යෙදී සිටින සෑම අවස්ථාවකම අඩුම කාලයක් තුළ හැකි කෙටිම මාර්ගය ඔස්සේ මගීන්ව ස්වකීය ගමනාන්තය වෙත රැගෙන යායුතු බව ද අදාළ ගැසට් නිවේදනයේ සඳහන් ය.කිසිම තැනැත්තෙකු ත්‍රිරෝද රථයේ දකුණු පස දොරටුවෙන් රථයට ඇතුළුවීම හෝ පිටවීම ද නොකළ යුතු වේ. 