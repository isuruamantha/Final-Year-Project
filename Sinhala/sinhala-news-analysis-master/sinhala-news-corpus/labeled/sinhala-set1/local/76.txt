රත්නපුර, කිරිඇල්ලේදී බවුසරයක් පෙරළීයාමෙන් එහි පෙට්‍රල් කළු ගඟට මිශ්‍ර වෙයි
රත්නපුර, කිරිඇල්ල, මඩල ප්‍රදේශයේදී බවුසරයක් පෙරළී යාමෙන් එහි පෙට්‍රල් කළු ගඟට මිශ්‍ර වී තිබේ.ජාතික ජල සම්පාදන හා ජලාපවහන මණ්ඩලය සඳහන් කළේ, මේ හේතුවෙන් හොරණ, කඳන ජල පවිත්‍රාගාරයේ කටයුතු අත්හිට වූ බව ය.ඒ, අනුව මොරටුව, පානදුර, නල්ලුරුව , කිරිබේරිය, කෙසෙල්වත්ත, රයිගම, බණ්ඩාරගම, හොරණ, කුඹුක, මොරොන්තුඩුව යන ප්‍රදේශවල ජල සැපයුම බිඳ වැටී ඇති බව එම මණ්ඩලය සඳහන් කළේය.මීට අමතරව කහතුඩුව, මිල්ලනිය, පිළියන්දල , කැස්බෑව හා බොරලැස්ගමුව යන ප්‍රදේශවලද ජල සැපයුම අත්හිටුවීමට සිදුව ඇති බව එම මණ්ඩලය පවසයි.ජාතික ජල සම්පාදන හා ජලාපවහන මණ්ඩලය සඳහන් කළේ, ජල පොම්පාගාරයේ කටයුතු යළි ආරම්භ කිරීම සඳහා කළු ගඟ පරික්ෂා කිරීම ආරම්භ කර ඇති බව ය.මේ අතර කළු ගඟට මුසු වු තෙල් තට්ටු පහළට ගලායාම වැළැක්වීම සඳහා අවශ්‍ය කටයුතු සිදු කිරීමට කණ්ඩායම් යොමු කර ඇති බව ආපදා කළමනාකරණ මධ්‍යස්ථානය සඳහන් කළේය. 