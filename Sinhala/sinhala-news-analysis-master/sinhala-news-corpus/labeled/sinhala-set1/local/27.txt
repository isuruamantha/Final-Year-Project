රහසිගත දුරකතන සංවාදවලින් මහ බැංකු බැඳුම්කර ගනුදෙනුවේ සැඟවුණු තතු රැසක් හෙළි වෙයි
බැඳුම්කර වංචාව පිළිබඳ 2015 මාර්තු මාසයේදී අප මුල්වරට අනාවරණය කිරීමේදී බොහෝ දෙනෙකු එය අවබෝධ කර නොගෙන සිටිනු ඇත.ගනුදෙනුවලදී වංචාවක් සිදු නොවූ බව ඇතැමුන් පාර්ලිමේන්තුවේ පවා දිගින් දිගටම කියා සිටි නමුත් විවිධ කමිටු පත් කරමින් එය සාධාරණීකරණය කළ අතර කෝප් කමිටුවේ පවා පාද සටහන් යෙදීමට ඇතැමුන් ක්‍රියා කළහ.එහෙත් දිගින් දිගටම අප අපගේ අනාවරණය වෙනුවෙන් පෙනී සිටි අතර ඇත්ත දැන් හෙළිවෙමින් පවති.බැඳුම්කර ගනුදෙනු විමර්ශනය කරන ජනාධිපති කොමිසම හමුවේ අද හෙලි වූ දුරකතන ඇමතුම්වලින් අනාවරණය වූ ප්‍රධානතම කරුණක් වූයේ අභ්‍යන්තර සංවේදී හා මූල්‍යමය තොරතුරු අර්ජුන් ඇලෝසියස් මහතාට ලැබුණු බවයි.ඇලෝසියස් මහතාට කොමිසම හමුවේ ප්‍රකාශයක් දෙන්නැයි අද නොතීසි නිකුත් කෙරුණු අතර ඔහුගේ ශ්‍රී ලංකා හා ඕස්ට්‍රේලියා ගමන් බලපත්‍රවල තොරතුරු නීතිපති දෙපාර්තමේන්තුවට දන්වන ලෙස ද ඉල්ලීමක් කෙරුණි.හිටපු මහබැංකු අධිපති අර්ජුන මහේන්ද්‍රන් මහතාගේ බෑනාවන අර්ජුන් ඇලෝසියස් මහතාගේ පර්පෙචුවෙල් ව්‍යාපාර සමූහයට අයත් පර්පෙචුවෙල් ‍ට්‍රෂරීස් සමාගමේ ප්‍රධාන විධායක නිලධාරියා වන්නේ කසුන් පාලිසේන මහතායි.නුවන් සල්ගාදු මහතා එහි ප්‍රධාන ගැනුම්කරු ලෙස කටයුතු කරනු ඇති.අද නැවතත් ජනාධිපති කොමිසම හමුවේ පෙනී සිටි නුවන් සල්ගාදු මහතා එහිදී සාක්ෂි ලබා දුන්නේ ය.කොමිසම හමුවේ අද සිදුවූ විශේෂම සිදුවීම වන්නේ පර්පෙචුවෙල් ට්‍රෂරීස් සමාගමේ පටිගත වූ දුරකතන සංවාද කිහිපයක සංස්කරණය නොකළ මුල් පිටපත් ශ්‍රවණය කිරීමයි.2016 වසරේ මාර්තු 29 වන දින අර්ජුන් ඇලෝසියස් සහ කසුන් පාලිසේන මහත්වරුන් අතර සිදු වූ දුරකතන සංවාද දෙකක් කොමිසම ශ්‍රවනය කළේ ය.මේ සංවාද දෙක සිදුවී ඇත්තේ බැඳුම්කර වෙන්දේසිය සිදුවන අතරවාරයේදී ය.දිනය – 2016 මාර්තු 29,අර්ජුන් ඇලෝසියස්,ඊයේ රාජ්‍ය බැංකු සියල්ලගේ ම සාකච්ඡාවක් තිබිල තියෙනවා එහිදී උපදෙස් දීල තියෙනවා අඩුවෙන් ලංසු තබන්න කියලා. ජාතික ඉතිරි කිරීමේ බැංකුවෙයි ලංකා බැංකුවෙයි අපේ මිතුරන් දැනුම් දුන්නා ඔවුන්ට අඩුවෙන් ලංසු තැබීමේ අවශ්‍යතාවක් මතුවෙලා තියෙනවා කියලා. අනිත් කාරණේ තමයි එස්.ආර්.ආර් ඒකකය ඉවත් කරන්න යෝජනා වෙලා තියෙනවා. දැන් වෙළෙඳපොලේ අනුපාතයන් ඉහළ යයි කියලා බලාපොරොත්තුවක් තියෙනවා. හැබැයි ඒක වෙන්නේ නැහැ. දෙපාර්තමේන්තුවේ යාලුවෝ කියනවා අද ලංසු තියනවා නම් වැඩියෙන් තියන්න කියලා මොකද බ්‍රහස්පතින්දා වෙද්දි අනුපාත ගොඩක් ඉහළ යනවා කියලා.කසුන් පාලිසේන,අපි කරන දෙයක් අදම කරන්න ඕනේ.අර්ජුන් ඇලෝසියස්,බ්‍රහස්පතින්දා අපිට අනිවාර්යයෙන් ම ලොකු තරගයක් තියෙනවා. බිලියන 60 ගානක් මගේ ඔලුවේ තියෙනවා. මේක ජීවිතේ එක්වතාවක් පමණක් ලැබෙන අවස්ථාවක්. දැන් අපිට තියෙන එක අවාසියක් තමයි ටෙම්පල්ටන් අරමුදල ඔවුන්ගේ බැඳුම්කර විකුණනවා. මම ඒ ගැන අවධානයෙන් ඉන්නේ. ඔවුන් මේකෙන් අයින්කරල දාන සැලැස්මක් තියෙනවා.වැඩේ වෙනවා.මට ලංසු භාරගන්න උපරිම සීමාව ගැන තොරතුරු තියෙනවා.පෑන් ඒෂියා බැංකුව හරහා පර්පෙචුවෙල් ට්‍රෂරීස් සමාගම බැඳුම්කර මිලදී ගැනීමට රුපියල් බිලියන 10 – 5 ත් අතර ලංසුවක් ඉදිරිපත් කිරීමට බලාපොරොත්තු වන බව ද මෙම සංවාදයේදී අනාවරණය විය.එම සංවාදයෙන් විනාඩි කිහිපයකට පසුව ඇලෝසියස් සහ පාලිසේන මහත්වරුන් අතර සිදුවූ තවත් දුරකතන සංවාදයක් අද ජනාධිපති කොමිසම ශ්‍රවණය කළේ ය.දිනය – 2016 මාර්තු 29,අර්ජුන් ඇලෝසියස්,සේවක අර්ථ සාධක අරමුදල බිලියන 15 ක් ලංසු තියනවා කියල මට දැනගන්න ලැබුනා. ඔවුන්ගේ අනුපාත මම දන්නවා. 13.5 – 14.5 ත් අතර ඕනෑම ලංසුවක් භාරගන්නවලු. මට උදේ නිල නොවන විදිහට දැනගන්න ලැබුනා. බලසම්පන්න තැන්වල ඉන්න අපේ මිතුරන්ට අනුව අප වැඩියෙන් ලංසු තියන එක වඩා හොඳයි. අපේ ලංසු අතරින් බිලියන 5 ක් හෝ 10 ක් වැඩි අනුපාතයකට පෑන් ඒෂියා බැංකුව හරහා දාන්නකසුන් පාලිසේන,අර්ජුන් පෑන් ඒෂියා එකට ඒක කරන්න බැරිවෙයි. එයාලගේ සීමාව බිලියන 5 යි.අර්ජුන් ඇලෝසියස්,මට දැන් ඉතිරි කිරීමේ බැංකුවෙන් SMS එකක් ආවා බිලියන 8 ක් එයාල දානවා කියලා. EPF එක බිලියන 15 ක් දානවා. එතකොට ඔක්කොම 22 ක් 23 ක් වගේ එනවා. අනිත් අය ගැන දන්නේ නැහැ. හැබැයි බිලියන 30 – 40 ක් අද අනිවාර්යයෙන් ගන්නවා. අපිට මේ වගේ අවස්ථාවක් ආයේ එන්නේ නැහැ කසුන් කොහොමහරි බිලියන 60 ක් දාගන්න ඕනේ.මෙම දුරකතන සංවාදය සිදුවී තිබුනේ නුවන් සල්ගාදු සහ අර්ජුන් ඇලෝසියස් යන මහත්වරුන් සිංගප්පූරුවේ සිටි අවස්ථාවකදී ය.කසුන් පාලිසේන මහතා සල්ගාදු මහතාගේ දුරකතනයට මෙම ඇමතුම ලබාගෙන තිබූ අතර සල්ගාදු මහතා එය ඇලෝසියස් මහතා අතටදී එම ස්ථානයෙන් ඉවත්වී ඇත.අද කොමිසම හමුවේ නුවන් සල්ගාදු මහතා පැවසුවේ, නීති විරෝධී ක්‍රියාවක් සිදුවන බව තමන්ට හැඟි ගිය බැවින් එයට හවුල්වීමේ අවශ්‍යතාවක් නොතිබූ නිසා එසේ ඉවත් වූ බවයි.මේ අතර 2016 වසරේ අගෝස්තු 12 වන දා නුවන් සල්ගාදු සහ කසුන් පාලිසේන යන මහත්වරුන් අතර සිදුවූ දුරකතන සංවාදයකින් තව ත් කරුණු රැසක් අනාවරණය විය.ඉන් හෙළිවූ ප්‍රධාන කරුණක් වූයේ, පාලිසේන මහතා කෝප් කමිටුවට ලබාදුන් ප්‍රකාශය එහි සාමාජික රෝසි සේනානායක මහත්මියගේ පුත් කනිෂ්ක සේනානායක මහතා විසින් අර්ජුන් ඇලෝසියස් මහතාට ලබාදී ඇති බවයි.කෝප් කමිටුවෙන් ලබාගත් ප්‍රකාශය අධිපතිවරයාට යැවිය යුතු බව පාලිසේන මහතා මෙම දුරකතන සංවාදයේදී පවසා තිබේ.නීතිපති දෙපාර්තමේන්තුවේ ප්‍රශ්න කිරීම්වලදී සාක්ෂිකරු කියා සිටියේ, අධිපති යනුවෙන් හැඳින්වූයේ අර්ජුන මහේන්ද්‍රන් මහතා බවයි.අර්ජුන් ඇලෝසියස් මහතාට බැඳුම්කර ගනුදෙනුවලදී සංවේදී අභ්‍යන්තර හා මූල්‍ය තොරතුරු විවිධ පාර්ශව හරහා ලැබී ඇති බව දුරකතන සංවාද ශ්‍රවණයෙන් අනතුරුව සාක්ෂිකරු පිළිගත්තේ ය.අද සාක්ෂි දුන් නුවන් සල්ගාදු මහතා කියා සිටියේ ප්‍රධාන විධායක නිලධාරී කසුන් පාලිසේන මහතාට දුන් උපදෙස් අනුව මෙම ගනුදෙනු මෙහෙයවන ප්‍රධාන පුද්ගලයා අර්ජුන් ඇලෝසියස් මහතා බව තමන් අවබෝධ කරගත් බවයි.2016 වසරේ මාර්තු 29 වන දිනට පෙර අවස්ථා ගණනාවකදීම පාලිසේන මහතා ඇලෝසියස් මහතාගේ උපදෙස් සටහන් කරගෙන ඒ අනුව ක්‍රියා කළ බව ද සල්ගාදු මහතා අනාවරණය කළේ ය.මෙම ගනුදෙනුවලදී සේවක අර්ථ සාධක අරමුදල පිළිබඳව ඇලෝසියස් මහතාට තොරතුරු ලැබුනු ආකාරය කොමිසමේ සමාජික විනිසුරු ප්‍රසන්න ජයවර්ධන මහතා සාක්ෂිකරුගෙන් විමසා ඇත.එහිදී සාක්ෂිකරු කියා සිටියේ අරමුදලේ ප්‍රධාන ගැනුම්කරු ඉන්දික සමන් කුමාර මහතා හරහා එම තොරතුරු ලැබෙන්නට ඇති බවයි.ජාතික ඉතිරි කිරීමේ බැංකුවේ ප්‍රධාන ගැනුම්කරු නවීන් අනුරාධ මහතා හරහා එහි තොරතුරු ලැබෙන්නට ඇතැයි ද සාක්ෂිකරු කියා සිටියේ ය.මහ බැංකුව බැඳුම්කර වෙන්දේසියේදී ලබාගැනීමට අපේක්ෂාකරන උපරිම අගය පිළිබඳව ඇලෝසියස් මහතා දැනුවත් ව සිටි බව නුවන් සල්ගාදු මහතා අනාවරණය කළේ වැඩිදුරටත් කල ප්‍රශ්ණ කිරීම්වලදී ය.නමුත් එම උපරිම අගය පිළිබඳව අවසන් තීරකයා ටෙන්ඩර් කමිටුවේ සභාපතිවන මහ බැංකුවේ අධිපතිවරයා වූ අතර එවක මහ බැංකු අධිපතිවරයා ලෙස කටයුතු කළේ අර්ජුන් ඇලෝසියස් මහතාගේ මාමණ්ඩිය වූ අර්ජුන මහේන්ද්‍රන් මහතායි.2015 – 2016 කාලසීමාව තුළ පර්පෙචුවෙල් ට්‍රෂරීස් සමාගම රුපියල් බිලියන 11 ක පමණ අසාමාන්‍ය ලාභයක් ලබාගත් බව ද අද ජනාධිපති කොමිසම හමුවේ දුන් සාක්ෂියෙන් අනාවරණය විය.නුවන් සල්ගාදු මහතා පැවසුවේ, මෙම කාලසීමාව තුළ ම මූල්‍යමය සංවේදී තොරතුරු ලංසු අනුපාත පිළිබඳව රහස් තොරතුරු ඇලෝසියස් මහතා සතුව තිබූ බවයි.කසුන් පාලිසේන මහතා තම මිතුරා බැවින් ඔහුගෙන් ගැටලුවක් ඇති නොවුනත් තමන් හෙළි කළ බල සම්පන්න පුද්ගලයින්ගෙන් තම ආරක්ෂාවට ප්‍රශ්නයක් ඇතිවිය හැකි බව සාක්ෂිකරු කියා සිටියේ ය.එහිදී නීතිපති දෙපාර්තමේන්තුව කියා සිටියේ පොලීසියේ වින්දිතයින් හා සාක්ෂිකරුවන් ආරක්ෂා කිරීමේ අංශය හරහා ඔහුගේ ත් පවුලේ සාමාජිකයින්ගේ ත් ආරක්ෂාව තහවුරු කළ හැකි බවයි.ඒ සම්බන්ධයෙන් ඉක්මනින් තීරණයක් ගන්නා ලෙස නීතිපති දෙපාර්තමේන්තුව කොමිසමෙන් ඉල්ලා සිටියේ ය. 