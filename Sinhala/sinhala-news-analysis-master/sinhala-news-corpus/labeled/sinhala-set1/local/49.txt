දැඩි සුළඟින් පීඩාවට පත් කදුරුවෙල ජනතාවට සහන සැලසීම ඇරඹේ: හානිවූ නිවාස සංඛ්‍යාව 170 ඉක්මවයි
පොළොන්නරුව, තමන්කඩුව ප්‍රාදේශීය ලේකම් කොට්ඨාසයට අයත් කදුරුවෙල නගරය ආසන්න ප්‍රදේශ රැසකට බලපෑ දැඩි සුළඟින් හානියට පත් නිවාසවල ජීවත් වන ජනතාවට සහන සැලසීම මේ වන විට ආරම්භ කර තිබේ.ආපදා කළමනාකරණ මධ්‍යස්ථානයේ පොළොන්නරුව දිස්ත්‍රික් සහකාර අධ්‍යක්ෂ උපුල් නානයක්කාර මහතා සඳහන් කළේ, ඊයේ පස්වරුවේ හමාගිය තද සුළඟින් නිවාස 170කට පමණ හානි වූ බව ය.සුළිඟින් සිදුවූ ගස් කඩා වැටීම් හේතුවෙන් විදුලි බලය හා ප්‍රදේශයේ මාර්ග අවහිර වූ බව ද ඔහු සඳහන් කළේ ය.පොළොන්නරුව, කදුරුවෙල දුම්රිය ස්ථානයට යාබදව පිහිටි රජයේ සිමෙන්ති ගබඩාවේ වහලය ද මුළුමනින් ම සුළඟට ගසා ගෙන ගොස් ඇති බව අප වාර්තාකරු සඳහන් කළේ ය.එහි ගබඩා කොට තිබූ සිමෙන්ති මිටි විශාල තොගයකට ද මෙමගින් හානි සිදුව තිබේ.පොළොන්නරුව මූලස්ථාන පොලීසියේ ගබඩාවකට ද ගස් කඩා වැටීමෙන් හානි සිදුව ඇතැයි පොලීසිය ප්‍රකාශ කළේ ය.මෙම සුළඟ හමා ගිය ප්‍රදේශවල අතුරු මාර්ග රැසකට ගස් කඩා වැටීම නිසා ඊයේ සවස සිට අවහිරතා මතුව තිබේ.මේ අතර පොලීසිය ප්‍රකාශ කළේ, නෙළුම්විල, කුසුම්ගම හතරඇළ, වීර පෙදෙස සහ මානික්කම්පට්ටි යන ගම්මානවලට සුළිඟින් දැඩි හානි සිදුව ඇති බව ය.මේ අතර ආපදාවට ලක්ව ඇති මාර්ග යථා තත්ත්වයට පත් කිරීම සඳහා පොලීසිය, ත්‍රිවිධ හමුදාව ඇතුළු කණ්ඩායම් ඊයේ රාත්‍රියේ සිට සේවයේ යොදවා තිබේ. 