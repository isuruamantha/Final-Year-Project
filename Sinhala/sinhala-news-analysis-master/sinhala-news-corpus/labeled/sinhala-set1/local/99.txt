රෝහිත අබේගුණවර්ධනට විදෙස් ගමන් සඳහා අවසර හිමිවෙයි
හිටපු අමාත්‍ය රෝහිත අබේගුණවර්ධන විදේශගත වීම සඳහා කොළඹ මහාධිකරණය අද අවසර ලබා දුන්නේ ය.ඔහු අමාත්‍යවරයෙකු ලෙස කටයුතු කළ වසර 2යි මාස 3ක කාලය තුළ සිය වත්කම් හා ඉපයිම්වලින් උපයාගත නොහැකි රුපියල් ලක්ෂ 412ක් මුදල් හා දේපොළවලට හිමිකාරිත්වය දැරීම සම්බන්ධයෙන් අල්ලස් හෝ දූෂණ චෝදනා විමර්ශන කොමිෂණ් සභාව ඔහුට එරෙහිව නඩු පවරා තිබේ.මහාධිකරණය භාරයේ ඇති විත්තිකරුගේ විදේශ ගමන් බලපත්‍රය අද දින සිට ලබන ඔක්තෝබර් 12 වන දින දක්වා තාවකාලිකව මුදා හැරිමට පියවර ගන්නා ලෙසට මහාධිකරණ විනිසුරුවරයා මහාධිකරණයේ රෙජිස්ටාර්වරියට නියෝග කළේ ය.විත්තිකරුට පනවා ඇති විදෙස් ගමන් තහනම සැප්තැම්බර් මස 24 වන දින සිට ඔක්තෝම්බර් මස 10 වන දින කාලය තුළ තාවකාලිකව අවලංගු කළ බව ආගමන විගමන පාලකවරයා වෙත හා අපරාධ පරීක්ෂණ දෙපාර්තමේන්තු අධ්‍යක්ෂවරයා වෙත දන්වා යවන ලෙස ද එහිදී අධිකරණය නියෝග කර ඇත.නඩුව ඔක්තෝම්බර් මස 12 වන දා සිට විභාගයට ගැනීමට නියමිතයි. 