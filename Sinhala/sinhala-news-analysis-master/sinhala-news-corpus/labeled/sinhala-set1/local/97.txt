ඉන්දු – ලංකා අධ්‍යයන කේන්ද්‍රය හා නවදිල්ලි ජාතික නාවුක පදනම අතර අවබෝධතා ගිවිසුමකට
පාත්ෆයින්ඩර් පදනම යටතේ ක්‍රියාත්මක ඉන්දු – ලංකා අධ්‍යයන කේන්ද්‍රය හා නවදිල්ලි ජාතික නාවුක පදනම අතර අවබෝධතා ගිවිසුමක් අත්සන් කර තිබේ.මෙම අවබෝධතා ගිවිසුමට ඉන්දු – ලංකා අධ්‍යන කේන්ද්‍රයේ අධ්‍යක්ෂ ආචාර්ය ජයනාත් කොළඹගේ හා නවදිල්ලි ජාතික නාවුක පදනම වෙනුවෙන් එහි අධ්‍යක්ෂ ප්‍රදීප් චවුවාන් යන මහත්වරුන් අත්සන් තැබුහ.ගිවසුමේ ප්‍රධාන අරමුණ නාවුක ක්‍රමෝපායන් හා ආරක්ෂාව සම්බන්ධයෙන් පර්යේෂණ ක්‍රියාකාරම් පිළිබඳව දැනුම පුළුල් කර ගැනීමයි.21වන සියවසේ බලශක්තිය, වෙළෙඳාම හා ආහාර සුරක්ෂිතතාව සම්බන්ධයෙන් ලෝකයේ ප්‍රමුඛ සාගරය බවට ඉන්දීය සාගරය පත් ව ඇති තත්ත්වය තුළ බිහිවන නව ආර්ථික පෙරළියේ වාසි අත්කර ගැනීමට මෙය ඉතා වැදගත් වනු ඇති.ඉන්දු – ලංකා අධ්‍යයන කේන්ද්‍රය හා නවදිල්ලි ජාතික නාවුක පදනම සිය ප්‍රථම ද්විපාර්ශ්වික සමුළුව ලබන වසරේ පෙබරවාරි මාසයේදී පැවැත්වීමට සැලසුම් කර තිබේ.එහිදී ඉන්දීය සාගරයේ ආරක්ෂාව පිළිබඳව විශ්ලේෂණාත්මක කරුණු සාකච්ජා කිරීමට නියමිතව ඇත. 