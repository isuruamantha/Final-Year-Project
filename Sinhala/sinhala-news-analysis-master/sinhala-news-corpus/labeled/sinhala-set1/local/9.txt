මියන්මාරයෙන් තෑගි කළ ‘පුලතිසි රාජා’ ඇතා ජනපති විසින් ශ්‍රී දළදා මාලිගාවට භාරදෙයි
මියන්මාරයෙන් තෑගි ලද ‘පුලතිසි රාජා’ ඇත් පැටවා ජනාධිපති මෛත්‍රීපාල සිරිසේන මහතා විසින් ශ්‍රී දළදා මාලිගාවට භාරදී තිබේ.ජනාධිපති මාධ්‍ය අංශය පැවසුවේ ‍‍ඵෙතිහාසික මඟුල් මඩුවේදී පැවැති උත්සවයකදී ඇත් පැටවා දළදා මාලිගාව වෙත පූජා කිරීමට අදාළ සංදේශය ජනාධිපතිතුමා විසින් දියවඩන නිලමේ නිලංග දෑල මහතා වෙත භාරදුන් බව ය.ඉන්දියාවේ ගෝවා නගරයේ පැවැති බ්‍රික්ස් – බිම්ස්ටෙක් සමගාමී සමුළුවට සහභාගි වූ අවස්ථාවේ ජනාධිපති මෛත්‍රීපාල සිරිසේන මහතා, මියන්මාර රාජ්‍ය මන්ත්‍රණ සභාවේ සාමාජිකා, මියන්මාර් විදේශ කටයුතු ඇමතිනි අවුන්සාන් සුකී මහත්මියගෙන් කරන ලද ඉල්ලීමක් අනුව මෙම ඇත් පැටවා ශ්‍රී ලංකාවට පරිත්‍යාග කෙරිණි.වයස අවුරුදු 24 ක් වන මෙම ඇත් පැටවාගේ බර කිලෝ ග්‍රෑම් 3000 ක් වන අතර උස ප්‍රමාණය අඩි 8කි.1993 මාර්තු 4 වැනි දින මියන්මාරයේදී දකුණු බාගෝ ප්‍රදේශයෙන් අල්ලා ගෙන ඇති එම ඇත් පැටවා මියන්මාරයේදී ‘පාන් ස්වේ මවුන්ග්’ නමින් නම් ලබා තිබේ. 