බැඳුම්කර කොමිසම හමුවට ආ අර්ජුන් ඇලෝසියස්ගෙන් CIDය පැය 8ක් ප්‍රකාශ ලබා ගනී
පර්පෙචුවල් ව්‍යාපාර සමූහයේ අර්ජුන් ඇලෝසියස් මහතා අද බැඳුම්කර ගනුදෙනු විමර්ශනය කරන ජනාධිපති කොමිසමේ විමර්ශන නිලධාරීන් හමුවේ ප්‍රකාශයක් ලබා දීමට පැමිණියේ ය.ඒ, කොමිසම ඊයේ නිකුත් කළ නොතීසියට අනුව ය.බැඳුම්කර ගනුදෙනු විමර්ශනය කරන ජනාධිපති කොමිසමේ නොතීසිය ඊයේ භාර ගැනීමට නොසිටි අර්ජුන් ඇලෝසියස් මහතා උද උදෑසන 8.30ට පමණ සිය නීතිඥවරයා සමග කොමිසමට පැමිණියේ ය.ඊයේ කොමිසම ශ්‍රවණය කළ දුරකතන සංවාදවලදී අනාවණය වූයේ, බැඳුම්කර ගනුදෙනු සම්බන්ධයෙන් අභ්‍යන්තර හා සංවේදී මූල්‍යමය තොරතුරු අර්ජුන් ඇලෝසියස් මහතාට ලැබී ඇති බව ය.අද කොමිසමට පැමිණි ඇලෝසියස් මහතාගෙන් එහි විමර්ශනවලට සහය දෙන අපරාධ පරික්ෂණ දෙපාර්තමේන්තුවේ නිලධාරීන් පැය 8 කට අධික කාලයක් ප්‍රකාශ සටහන් කර ගෙන තිබේ.මේ අතර පර්පෙචුවෙල් ට්‍රෙෂරීස් සමාගම වෙනුවෙන් පෙනී සිටි ජනාධිපති නීතිඥ නිහාල් ප්‍රනාන්දු මහතා අද කොමිසමට දැනුම් දුන්නේ, සමාගමේ ප්‍රධාන විධායක නිලධාරී කසුන් පාලිසේන මහතාගේ සාක්ෂි විභාගයෙන් අනතුරුව තමන් එම සමාගම වෙනුවෙන් පෙනී නොසිටින බව ය.පර්පෙචුවෙල් ට්‍රෙෂරීස් සමාගමේ ප්‍රධාන ගැනුම්කරු නුවන් සල්ගාදු සහ එම සමාගමේ ජ්‍යෙෂ්ඨ තොරතුරු තාක්ෂණ නිලධාරී සචිත් දේවතන්ත්‍රී යන මහත්වරුන්ට වින්දිතයින් හා සාක්ෂිකරුවන් සුරැකීමේ පනත යටතේ ආරක්ෂාව ලබා දෙන ලෙස කොමිසම නියෝග කළේ ය.ඒ අනුව පොලීසියේ වින්දිතයින් හා සාක්ෂිකරුවන් සුරැකීමේ ඒකකය මගින් ඔවුන්ට ආරක්ෂාව ලබාදෙනු ඇති.නුවන් සල්ගාදු මහතාගෙන් කොමිසම අද හරස් ප්‍රශ්න විමසූ අතර ඔහු කියා සිටියේ, කසුන් පාලිසේන මහතා අර්ජුන් ඇලෝසියස් මහතා සතුව තිබූ කෝප් කමිටුවේ ප්‍රකාශය අධිපතිවරයාට යැවීමට අවශ්‍ය බව 2016 අගෝස්තු 12 වන දින දුරකතනයෙන් තමන්ට දැනුම් දුන් බව ය.රෝසි සේනානායක මහත්මියගේ පුතු විසින් පාලිසේන මහතා කෝප් කමිටුවට දුන් ප්‍රකාශය ඇලෝසියස් මහතාට ලබාදුන් බව ඊයේ ශ්‍රවණය කළ දුරකතන ඇමතුමකදී අනාවරණය විය.අද කොමිසම හමුවේ සාක්ෂි විමසීමේදී හෙළි වූයේ, මෙම දුරකතන ඇමතුම ලබා ගත් කාලසීමාවේ රෝසි සේනානායක මහත්මිය කෝප් කමිටුවේ පමණක් නොව පාර්ලිමේන්තුවේ ද නොසිටි බව ය.අර්ජුන් ඇලෝසියස් මහතාට ලැබුණු බව කියන ඇතැම් අභ්‍යන්තර සංවේදී තොරතුරු නිවැරදි ඒවා නොවන බව ද නුවන් සල්ගාදු මහතාගෙන් කළ ප්‍රශ්න කිරීම්වලදී ප්‍රකාශ විය.නමුත් නීතිපති දෙපාර්තමේන්තුව අවධාරණය කළේ, නිවැරදි නොවන තොරතුරු ලැබුණේ නම් පර්පෙචුවල් ට්‍රෙෂරීස් සමාගමට අඩුම මිල ගණන්වල ලංසු තැබීමට නොහැකි බව ය.පර්පෙචුවල් ට්‍රෙෂරීස් සමාගමේ ප්‍රධාන විධායක නිලධාරී කසුන් පාලිසේන මහතාගෙන් එම සමාගම පර්පෙචුවල් කැපිටල් හෝල්ඩින්ස් සහ ඩබ්ලිව්.එම්. මෙන්ඩිස් සමාගම සමග සිදුකළ සුරැකුම්පත් ගනුදෙනු පිළිබඳව කොමිසම අද දීර්ඝ ලෙස කරුණු විමසී ය.මේ පිළිබඳව පාලිසේන මහතා දීර්ඝ පැහැදිලි කිරීමකට සූදානම් වූ අවස්ථාවේ කොමිසම අවවාද කරමින් කියා සිටියේ, දෙඩවීමෙන් වළකින් ලෙස ය.පාලිසේන මහතාගේ පැහැදිලි කිරීම ටෙලි නාට්‍යයක් ඉක්මවා යන්නක් බව ද කොමිසම ප්‍රකාශ කළේ ය.ජනාධිපති කොමිසම අවධාරණය කළේ, සුරැකුම්පත් ගනුදෙනුවලට ගෙවීම් සිදුවූ අකාරය නිශ්චිතව දැනගත යුතුව ඇති බව ය. 