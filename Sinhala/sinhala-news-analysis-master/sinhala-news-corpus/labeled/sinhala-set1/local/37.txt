මහා පරිමාණ වංචා විමර්ශන ජනාධිපති කොමිසමේ නිල කාලය දීර්ඝ නොකිරීමේ තීරණයක්
බරපතල වංචා හා දූෂණ විමර්ශන ජනාධිපති කොමිසමේ නිල කාලය දීර්ඝ නොකිරීමට රජය තීරණය කර ඇති බව ජනාධිපති ලේකම් කාර්යාලය පවසයි.එහි නිල කාලය දීර්ඝ කරන ලෙස පසුගියදා කොමිසම ඉල්ලීමක් කළේ ය.ජනාධිපති ලේකම් කාර්යාලය සඳහන් කළේ, මේ වන විට බරපතල වංචා හා දූෂණ විමර්ශන ජනාධිපති කොමිසමේ කාලය අවසන් වී ඇති බව ය.ඒ හේතුවෙන් නැවත එම කොමිසමේ නිල කාලය දිර්ඝ නොකරන බව ද ජනාධිපති ලේකම් කාර්යාලය සඳහන් කළේ ය.පසුගිය රජය සමයේ සිදුවූ වංචා දූෂණ පිළිබඳව සොයා බැලීම සඳහා බරපතල වංචා හා දූෂණ විමර්ශන ජනාධිපති කොමිසම පිහිටවනු ලැබී ය.එම කොමිසමට 2000කට ආසන්න පැමිණිලි සංඛ්‍යාවක් ලැබී ඇති බව එහි ලේකම් එච්.ඩබ්ලිව්. ගුණදාස මහතා සඳහන් කළේ ය.ලේකම්වරයා සඳහන් කළේ, විමර්ශන කටයුතු අවසන් කළ වාර්තා 17ක් ජනාධිපතිවරයාට ලබා දී ඇති බව ය.තවත් විමර්ශන 17ක අවසන් වාර්තා සැකසීමට නියමිතව ඇති බව ද ලේකම්වරයා පැවසී ය.ඔහු කියා සිටියේ, ජල සම්පාදන යෝජනා ක්‍රමයක් සහ ශ්‍රී ලංකන් ගුවන් සමාගම සම්බන්ධයෙන් පරික්ෂණ පැවැත්වීමට තිබෙන බව ය. 