ජනාධිපතිතුමනි ඔබට සුබ උපන් දිනයක්!
පොදු ජනතාව අතරින් බිහිව දිගු කලක් මහජන සේවයේ නිරත වී පොදු ජන වරමින් විධායක ජනාධිපති ධූරයට පත් වූ මෛත්‍රීපාල සිරිසේන මහතාගේ 66 වන ඡන්ම දිනය අදට යෙදී තිබේ.1951 වසරේ සැප්තැම්බර් 03 වන දා උපන් මෛත්‍රීපාල සිරිසේන මහතා පොළොන්නරුව තෝපාවැව මහා විද්‍යාලයේ සහ පොළොන්නරුව රාජකීය විද්‍යාලයේ සිසුවෙකුව සිටි අවධියේ සිට ම සමාජ හා දේශපාලන කරුණු කෙරෙහි දැඩි උනන්දුවක් දැක්වූ අයෙකි.පොළොන්නරුවේ ශ්‍රී ලංකා නිදහස් පක්ෂ තරුණ සංවිධානයේ ලේකම් ධූරයට පත්වන විට ඔහුගේ වයස අවුරුදු 17ක් විය.71 කැරැල්ල සමයේ මඩකලපුව බන්ධනාගාරය තුළ සිරබත් කන්නට ද ඔහුට සිදුවූ අතර එවැනි අත්දැකීම් රැසකින් සිය දේශපාලන පන්නරය ලබාගන්නට ඔහු සමත් විය.1978 වසරේ සිට ශ්‍රී ලංකා නිදහස් පක්ෂයේ පූර්ණ කාලීන සාමාජිකයෙකු වූ මෛත්‍රීපාල සිරිසේන මහතා ශ්‍රී ලංකා නිදහස් පක්ෂ තරුණ සම්මේලනයේ තනතුරු හොබවමින් තවත් ඉදිරියට පැමිණියේ ය.පොළොන්නරුවේ ජනතා ආශිර්වාදයෙන් 1982 දී පාර්ලිමේන්තුවට පිවිසි ඔහු 1994 පොදු පෙරමුණු රජයේ වාරිමාර්ග නියෝජ්‍ය අමාත්‍යවරයා ලෙසත් 1997 දී මහවැලි සංවර්ධන අමාත්‍යවරයා ලෙසත් ජනතා මෙහෙවරට දායක විය.එම වසරේදී ම ශ්‍රී ලංකා නිදහස් පක්ෂයේ උප ලේකම්වරයා ලෙස මාහැගි කාර්යය භාරයක් ඉටු කළ ඔහුට පක්ෂ මහලේකම් ධුරය පිරිනැමුණේ 2001 වසරේදී ය.2010 වසරේ සිට 2015 වසරේදී පොදු අපේක්ෂකයා ලෙස ජනතාව වෙනුවෙන් සිය අධිෂ්ඨානශීලී තීරණය ගන්නා තෙක් ඔහු සෞඛ්‍ය අමාත්‍යවරයා ලෙස භාරධූර කාර්යය භාරයක් ඉටු කරන්නට පෙරමුණ ගත්තේ ය.පසුගිය දස වසර පුරා ශ්‍රී ලංකා නිදහස් පක්ෂය ජයග්‍රහණ අත්කර දෙන්නට ඔහුගේ දායකත්වය මහ මෙහෙවරක් වූ බව පක්ෂ විපක්ෂ සියල්ලන් පිළිගන්නා කරුණකි.ජාතික අභියෝග හමුවේ සියලු පක්ෂවල සහය ලබා ගනිමින් ජනතා කැමැත්තෙන් තේරීපත් වූ මෛත්‍රීපාල සිරිසේන මහතා හමුවේ දැන් ඇත්තේ රටේ ජනතාව ඉල්ලා සිටින පාලන තන්ත්‍රයක් තුළින් සිය මෙහෙවර ඉදිරියට ගෙන යාමේ අභියෝගය යි. 