රතුපස්වල නඩුවේ බ්‍රිගේඩියර්වරයාට සහ සැරයන්වරයාට ඇප
රතුපස්වල ජනතාවට පානීය ජලය ඉල්ලා වැලිවේරියේදී කළ උද්ඝෝෂණයට වෙඩි තබා පහරදී තිදෙනෙකු ඝාතනය කිරීමේ චෝදනාව සම්බන්ධයෙන් රක්ෂිත බන්ධනාගාරගත ව සිටි යුද හමුදා බ්‍රිගේඩියර් අරුණ දේශප්‍රිය ගුණවර්ධන මහතාට සහ සැරයන්වරයෙකුට ගම්පහ මහාධිකරණයෙන් අද ඇප නියම කර තිබේ.ඒ, ඊට අදාළ ඇප අයදුම් පත්‍රය ගම්පහ මහාධිකරණ විනිසුරු ප්‍රියන්ත ප්‍රනාන්දු මහතා හමුවේ අද විභාගයට ගත් අවස්ථාවේදීයි.මෙහීදී මහාධිකරණ විනිසුරුවරයා නියම කර ඇත්තේ බ්‍රිගේඩියර්වරයාට මුදලින් රුපියල් ලක්ෂයක් සහ රුපියල් මිලියන 3 බැගින් ශරීර ඇප 2ක් මත මුදා හරින ලෙස ය.අනෙක් සැකකරුට මුදලින් රුපියල් 50,000ක් සහ රුපියල් මිලියන 2 බැගින් ශරීර ඇප දෙකක් මත මුදා හරින ලෙස මහාධිකරණ විනිසුරුවරයා නියම කළේ ය.සැකකරුවන් දෙදෙනාගේ විදේශ ගමන් ද තහනම් කෙරිණි. 