දැඩි සුළඟින් පීඩාවට පත් ජනතාවට සහනාධාර රැගෙන ගම්මැද්ද කණ්ඩායම කදුරුවෙලට ළඟා වෙයි
පොළොන්නරුව, කදුරුවෙල නගරය ආසන්න ප්‍රදේශවලට බලපෑ දැඩි සුළඟ හේතුවෙන් පුද්ගලයින් 700කට ආසන්න පිරිසක් පීඩාවට පත්ව සිටිති.මේ අතර පීඩාවට පත් ජනතාව සොයා නිව්ස්ෆස්ට් ගම්මැද්ද කණ්ඩායම මේ වන විට එම ප්‍රදේශයට ළඟා වී තිබේ.ඊයේ සවස පොළොන්නරුව, තමන්කඩුව ප්‍රාදේශීය ලේකම් කොට්ඨාසයට අයත් කදුරුවෙල නගරය ආසන්න ප්‍රදේශ රැසකට බලපෑ දැඩි සුළඟින් නිවාස 170කට අධික ප්‍රමාණයකට හානි සිදු වූ බව ආපදා කළමනාකරණ මධ්‍යස්ථානයේ පොළොන්නරුව දිස්ත්‍රික් සහකාර අධ්‍යක්ෂ උපුල් නානයක්කාර මහතා සඳහන් කළේ ය.ගස් කඩා වැටීම් හේතුවෙන් ප්‍රදේශයේ විදුලිය බිඳවැටී තිබූ අතර ප්‍රදේශයේ මාර්ග අවහිර වී තිබේ.මේ අතර ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා පැවසුවේ, නිවාස හානිවීම් තක්සේරු කිරීමෙන් අනතුරුව ගෙවීම් සිදුකිරීම ආරම්භ කරන බව ය.මේ අතර කාලගුණ විද්‍යා දෙපාර්තමේන්තුවේ නියෝජ්‍ය අධ්‍යක්ෂ අනුෂා වර්ණසූරිය මහත්මිය පැවසුවේ, අද දිනයේ ඇතැම් ප්‍රදේශවලට මිලීමීටර් 100 ක පමණ වැසි ඇති විය හැකි බව ය. 