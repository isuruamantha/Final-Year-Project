A/L විභාගය අදින් අවසන්: සිසුන් කළබලකාරී ලෙස හැසිරුණොත් පොලිස් අත්අඩංගුවට
අධ්‍යයන පොදු සහතික පත්‍ර උසස් පෙළ විභාගයේ සාමාන්‍ය පොදු පරීක්ෂණය සහ තොරතුරු හා සන්නිවේදන තාක්ෂණය 2 පත්‍රය අද පැවැත්වේ.විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා පැවසුවේ, සාමාන්‍ය පොදු පරීක්ෂණය අද පෙරවරු 8.30 සිට පෙරවරු 11 දක්වාත් තොරතුරු හා සන්නිවේදන තාක්ෂණය දෙක පත්‍රය 12.30 සිට පස්වරු 3.30 දක්වා පැවැත්වෙන බවයි.සියලුම විභාග අපේක්ෂකයින්ට දැනට නිකුත් කර ඇති විභාග ප්‍රවේශ පත්‍රයම අද දිනයේ ද වලංගු වන බව ඔහු සඳහන් කළේ ය.යම් ගැටලුවක් ඇතොත් 1991 හෝ 011 2 784208 අමතන ලෙස විභාග දෙපාර්තමේන්තුව දැනුම් දෙයි.විභාග කොමසාරිස් ජනරාල්වරයා පැවසුවේ, අද දිනයේ එම විෂයන් සඳහා විභාග අපේක්ෂකයින් ලක්ෂ 3 කට අධික පිරිසක් පෙනී සිටීමට නියමිත බවයි.එම විෂයන් දෙක පෙරේදා පැවැත්වීමට නියමිතව තිබූ අතර හජ් උත්සවය යොදා ගැනීම හේතුවෙන් එදින විභාගය නොපැවැත්විණ.විභාග කොමසාරිස් ජනරාල් ඩබ්ලිව්.එම්.එන්. පුෂ්පකුමාර මහතා පැවසුවේ විභාගය අවසන් වීමෙන් පසු විභාග අපේක්ෂකයින් මධ්‍යස්ථානයෙන් හා ඉන් පිටතදී කළබලකාරී ලෙස හැසිරුණහොත් නීතිමය පියවර ගන්නා බවයි.සිසුන් කළබලකාරී ලෙස හැසිරුණොත් පොලිස් අත්අඩංගුවට පත් කිරීම හා මෙම විභායේ සියලුම ප්‍ර‍තිඵල අවලංගු කිරීමට කටයුතු කරන බව ඔහු පැවසී ය.විභාග කොමසාරිස් ජනරාල් ඩබ්ලිව්.එම්.එන්. පුෂ්පකුමාර මහතා පැවසුවේ මේ සම්බන්ධයෙන් පොලිස් ස්ථානාධිපතිවරුන් දැනුවත් කර ඇති අතර එමෙන්ම ගත යුතු ක්‍රියාමාර්ග සම්බන්ධයෙන් අවශ්‍ය උපදෙස් සියලුම ශාලාධිපතිවරුන් වෙත නිකුත් කර ඇති බවයි.2017 උසස් පෙළ විභාගය අදින් අවසන් වේ. 