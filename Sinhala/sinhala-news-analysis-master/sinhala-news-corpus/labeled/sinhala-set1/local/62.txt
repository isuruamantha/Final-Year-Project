බරපතල වංචා හා දුෂණ විමර්ශන ජනාධිපති කොමිසමේ නිල කාලය දීර්ඝ කරන්නැයි කොමිසම ජනපතිගෙන් ඉල්ලයි
බරපතල වංචා හා දුෂණ විමර්ශන ජනාධිපති කොමිසමේ නිල කාලය අදින් අවසන් වේ.එහි ලේකම් එච්. ඩබ්ලිව්. ගුණදාස මහතා සඳහන් කළේ, කොමිසමේ නිල කාලය තවත් මාස 6 කින් දිර්ඝ කරන ලෙස ජනාධිපතිතුමාගෙන් ඉල්ලීමක් කර ඇති බව ය.ජනාධිපතිතුමාගේ තීරණය ඉදිරි සතිය තුළ කොමිසමට ලැබෙනු ඇති බව ඔහු සඳහන් කළේය.පසුගිය රජය සමයේ සිදු වූ වංචා හා දූෂණ සෙවීම සඳහා බරපතල වංචා හා දූෂණ විමර්ශන ජනාධිපති කොමිසම පිහිටවනු ලැබිණි.අභියාචනාධිකරණ විනිසුරු පද්මන් සූරසේන මහතාගේ සභාපතිත්වයෙන් යුත් එම කොමිසමට විනිසුරුවරුන් පස් දෙනෙකු ඇතුළත් ය.කොමිසම පිහිටුවීමෙන් අනතුරුව ඊට, පැමිණිලි 2000 කට අධික සංඛ්‍යාවක් ලැබුණු අතර ඉන් 400 ක් විමර්ශනය සඳහා තෝරාගනු ලැබිණි.එච්.ඩී. ගුණදාස මහතා සඳහන් කළේ, ඉන් පැමිණිලි 17 ක් සම්බන්ධයෙන් විමර්ශන අවසන් කර එහි වාර්තා ජනාධිපතිතුමා වෙත යොමු කර ඇති බව ය.ඒ අතර ඇවන්ගාඩ් ගනුදෙනුව, හම්බන්තොට වරාය වීවෘත කිරීමේ උත්සවයේදී සිදුවූ වංචාව ආදී මහා පරිමාණ වංචා කිහිපයක් ද වේ.මීට අමතරව තවත් සිද්ධි 17 ක් සම්බන්ධයෙන් පරීක්ෂණ අවසන් කර ඇති අතර කොමිසමේ නිල කාලය අද අවසන් වන්නේ එහි අවසන් වාර්තා සකස් කෙරෙමින් තිබියදී ය.ලේකම්වරයා පැවසුවේ තවත් දූෂණ සිද්ධි 2ක් සම්බන්ධ විමර්ශන, මේ දිනවල සිදු කෙරෙමින් පැවති බව ය.ඒ, ශ්‍රී ලංකා එයාර් ලයින් ආයතනයේ අක්‍රමිකතා හා ජාතික ජල සම්පාදන හා ජලාපවාහන මණ්ඩලයේ දිස්ත්‍රික් මට්ටමින් සිදුකළ ජල ව්‍යාපෘතීවලදී ඇතිවූ අක්‍රමිකතා පිළබඳවයි.කොමිසමට ලැබුණු පැමිණිලි 120 ක් ඒ සම්බන්ධයෙන් පරීක්ෂණ සිදු කෙරෙන පොලිස් මූල්‍ය අපරාධ කොට්ඨාසය, අපරාධ පරීක්ෂණ දෙපාර්තමේන්තුව හා අල්ලස් හෝ දූෂණ චෝදනා කොමිසම වෙත ජනාධිපති කාර්යාලය හරහා යොමු කර තිබේ.ඒ, අදාළ ආයතන ද එම දූෂණ සිද්ධි සම්බන්ධයෙන් මේ වනවිටත් පරීක්ෂණ ආරම්භ කර තිබීම හේතුවෙනි.මේ අතර මහා පරිමාණ වංචා විමර්ශන ජනාධිපති කොමිසමේ පරීක්ෂණ අවසන් කර චෝදනා ගොනු කිරීම සඳහා වාර්තා 6 ක් නීතිපති දෙපාර්තමේන්තුවට ලැබී තිබේ.නීතිපති ජයන්ත ජයසූරිය මහතා සඳහන් කළේ, ඊට අදාළ චෝදනා ගොනු කිරීමේ කටයුතු ආරම්භ කර ඇති බව ය. 